title:帝京篇十首 一
authors:太宗皇帝
paragraphs:
秦川雄帝宅，函谷壯皇居。
綺殿千尋起，離宮百雉餘。
連甍遙接漢，飛觀迥凌虛。
雲日隱層闕，風煙出綺疎。

title:帝京篇十首 二
authors:太宗皇帝
paragraphs:
巖廊罷機務，崇文聊駐輦。
玉匣啓龍圖，金繩披鳳篆。
韋編斷仍續，縹帙舒還卷。
對此乃淹留，欹案觀墳典。

title:帝京篇十首 三
authors:太宗皇帝
paragraphs:
移步出詞林，停輿欣武宴。
琱弓寫明月，駿馬疑流電。
驚雁落虛弦，啼猿悲急箭。
閱賞誠多美，於茲乃忘倦。

title:帝京篇十首 四
authors:太宗皇帝
paragraphs:
鳴笳臨樂館，眺聽歡芳節。
急管韻朱絃，清歌凝白雪。
彩鳳肅來儀，玄鶴紛成列。
去茲鄭衛聲，雅音方可悅。

title:帝京篇十首 五
authors:太宗皇帝
paragraphs:
芳辰追逸趣，禁苑信多奇。
橋形通漢上，峰勢接雲危。
煙霞交隱映，花鳥自參差。
何如肆轍跡？萬里賞瑤池。

title:帝京篇十首 六
authors:太宗皇帝
paragraphs:
飛蓋去芳園，蘭橈遊翠渚。
萍間日彩亂，荷處香風舉。
桂楫滿中川，弦歌振長嶼。
豈必汾河曲，方爲歡宴所。

title:帝京篇十首 七
authors:太宗皇帝
paragraphs:
落日雙闕昏，回輿九重暮。
長煙散初碧，皎月澄輕素。
搴幌翫琴書，開軒引雲霧。
斜漢耿層閣，清風搖玉樹。

title:帝京篇十首 八
authors:太宗皇帝
paragraphs:
歡樂難再逢，芳辰良可惜。
玉酒泛雲罍，蘭殽陳綺席。
千鍾合堯禹，百獸諧金石。
得志重寸陰，忘懷輕尺璧。

title:帝京篇十首 九
authors:太宗皇帝
paragraphs:
建章歡賞夕，二八盡妖妍。
羅綺昭陽殿，芬芳玳瑁筵。
珮移星正動，扇掩月初圓。
無勞上懸圃，即此對神仙。

title:帝京篇十首 十
authors:太宗皇帝
paragraphs:
以茲遊觀極，悠然獨長想。
披卷覽前蹤，撫躬尋既往。
望古茅茨約，瞻今蘭殿廣。
人道惡高危，虛心戒盈蕩。
奉天竭誠敬，臨民思惠養。
納善察忠諫，明科慎刑賞。
六五誠難繼，四三非易仰。
廣待淳化敷，方嗣云亭響。

title:飲馬長城窟行
authors:太宗皇帝
paragraphs:
塞外悲風切，交河冰已結。
瀚海百重波，陰山千里雪。
迥戍危烽火，層巒引高節。
悠悠卷斾旌，飲馬出長城。
寒沙連騎跡，朔吹斷邊聲。
胡塵清玉塞，羌笛韻金鉦。
絕漠干戈戢，車徒振原隰。
都尉反龍堆，將軍旋馬邑。
揚麾氛霧靜，紀石功名立。
荒裔一戎衣，靈臺凱歌入。

title:執契靜三邊
authors:太宗皇帝
paragraphs:
執契靜三邊，持衡臨萬姓。
玉彩輝關燭，金華流日鏡。
無爲宇宙清，有美璇璣正。
皎佩星連景，飄衣雲結慶。
戢武耀七德，昇文輝九功。
煙波澄舊碧，塵火息前紅。
霜野韜蓮劒，關城罷月弓。
錢綴榆天合，新城柳塞空。
花銷蔥嶺雪，縠盡流沙霧。
秋駕轉兢懷，春冰彌軫慮。
書絕龍庭羽，烽休鳳穴戍。
衣宵寢二難，食旰餐三懼。
翦暴興先廢，除兇存昔亡。
圓蓋歸天壤，方輿入地荒。
孔海池京邑，雙河沼帝鄉。
循躬思勵己，撫俗媿時康。
元首佇鹽梅，股肱惟輔弼。
羽賢崆嶺四，翼聖襄城七。
澆俗庶反淳，替文聊就質。
已知隆至道，共歡區宇一。

title:正日臨朝
authors:太宗皇帝
paragraphs:
條風開獻節，灰律動初陽。
百蠻奉遐賮，萬國朝未央。
雖無舜禹迹，幸欣天地康。
車軌同八表，書文混四方。
赫奕儼冠蓋，紛綸盛服章。
羽旄飛馳道，鐘鼓震巖廊。
組練輝霞色，霜戟耀朝光。
晨宵懷至理，終媿撫遐荒。

title:幸武功慶善宮
authors:太宗皇帝
paragraphs:
壽丘惟舊跡，酆邑乃前基。
粵予承累聖，懸弧亦在茲。
弱齡逢運改，提劒鬱匡時。
指麾八荒定，懷柔萬國夷。
梯山咸入款，駕海亦來思。
單于陪武帳，日逐衛文㮰。
端扆朝四岳，無爲任百司。
霜節明秋景，輕冰結水湄。
芸黃徧原隰，禾穎積京畿。
共樂還鄉宴，歡比大風詩。

title:重幸武功
authors:太宗皇帝
paragraphs:
代馬依朔吹，驚禽愁昔叢。
況茲承眷德，懷舊感深衷。
積善忻餘慶，暢武悅成功。
垂衣天下治，端拱車書同。
白水巡前跡，丹陵幸舊宮。
列筵歡故老，高宴聚新豐。
駐蹕撫田畯，回輿訪牧童。
瑞氣縈丹闕，祥煙散碧空。
孤嶼含霜白，遙山帶日紅。
於焉歡擊筑，聊以詠南風。

title:經破薛舉戰地
authors:太宗皇帝
paragraphs:
昔年懷壯氣，提戈初仗節。
心隨朗日高，志與秋霜潔。
移鋒驚電起，轉戰長河決。
營碎落星沈，陣卷橫雲裂。
一揮氛沴靜，再舉鯨鯢滅。
於茲俯舊原，屬目駐華軒。
沈沙無故迹，減竈有殘痕。
浪霞穿水淨，峰霧抱蓮昏。
世途亟流易，人事殊今昔。
長想眺前蹤，撫躬聊自適。

title:過舊宅二首 一
authors:太宗皇帝
paragraphs:
新豐停翠輦，譙邑駐鳴笳。
園荒一徑斷，苔古半階斜。
前池消舊水，昔樹發今花。
一朝辭此地，四海遂爲家。

title:過舊宅二首 二
authors:太宗皇帝
paragraphs:
金輿巡白水，玉輦駐新豐。
紐落藤披架，花殘菊破叢。
葉鋪荒草蔓，流竭半池空。
紉珮蘭凋徑，舒圭葉翦桐。
昔地一蕃內，今宅九圍中。
架海波澄鏡，韜戈器反農。
八表文同軌，無勞歌大風。

title:還陝述懷
authors:太宗皇帝
paragraphs:
慨然撫長劒，濟世豈邀名。
星旂紛電舉，日羽肅天行。
徧野屯萬騎，臨原駐五營。
登山麾武節，背水縱神兵。
在昔戎戈動，今來宇宙平。

title:入潼關
authors:太宗皇帝
paragraphs:
崤函稱地險，襟帶壯兩京。
霜峰直臨道，冰河曲繞城。
古木參差影，寒猿斷續聲。
冠蓋往來合，風塵朝夕驚。
高談先馬度，僞曉預雞鳴。
棄繻懷遠志，封泥負壯情。
別有真人氣，安知名不名。

title:於北平作
authors:太宗皇帝
paragraphs:
翠野駐戎軒，盧龍轉征斾。
遙山麗如綺，長流縈似帶。
海氣百重樓，巖松千丈蓋。

title:遼城望月
authors:太宗皇帝
paragraphs:
玄兔月初明，澄輝照遼碣。
映雲光暫隱，隔樹花如綴。
魄滿桂枝圓，輪虧鏡彩缺。
臨城却影散，帶暈重圍結。
駐蹕俯九都，停觀妖氛滅。

title:春日登陝州城樓俯眺原野迴丹碧綴煙霞密翠斑紅芳菲花柳即目川岫聊以命篇
authors:太宗皇帝
paragraphs:
碧原開霧隰，綺嶺峻霞城。
煙峰高下翠，日浪淺深明。
斑紅粧橤樹，圓青壓溜荆。
迹巖勞傅想，窺野訪莘情。
巨川何以濟，舟楫佇時英。

title:春日玄武門宴羣臣
authors:太宗皇帝
paragraphs:
韶光開令序，淑氣動芳年。
駐輦華林側，高宴柏梁前。
紫庭文珮滿，丹墀衮紱連。
九夷簉瑤席，五狄列瓊筵。
娛賓歌湛露，廣樂奏鈞天。
清尊浮綠醑，雅曲韻朱弦。
粵余君萬國，還慙撫八埏。
庶幾保貞固，虛己厲求賢。

title:登三臺言志
authors:太宗皇帝
paragraphs:
未央初壯漢，阿房昔侈秦。
在危猶騁麗，居奢遂役人。
豈如家四海，日宇罄朝倫。
扇天裁戶舊，砌地翦基新。
引月擎宵桂，飄雲逼曙鱗。
露除光炫玉，霜闕映雕銀。
舞接花梁燕，歌迎鳥路塵。
鏡池波太液，莊苑麗宜春。
作異甘泉日，停非路寢辰。
念勞慙逸己，居曠返勞神。
所欣成大厦，宏材佇渭濱。

title:出獵
authors:太宗皇帝
paragraphs:
楚王雲夢澤，漢帝長楊宮。
豈若因農暇，閱武出轘嵩。
三驅陳銳卒，七萃列材雄。
寒野霜氛白，平原燒火紅。
琱戈夏服箭，羽騎綠沈弓。
怖獸潛幽壑，驚禽散翠空。
長煙晦落景，灌木振嚴風。
所爲除民瘼，非是悅林叢。

title:冬狩
authors:太宗皇帝
paragraphs:
烈烈寒風起，慘慘飛雲浮。
霜濃凝廣隰，冰厚結清流。
金鞍移上苑，玉勒騁平疇。
旌旗四望合，罝羅一面求。
楚踣爭兕殪，秦亡角鹿愁。
獸忙投密樹，鴻驚起礫洲。
騎斂原塵靜，戈迴嶺日收。
心非洛汭逸，意在渭濱游。
禽荒非所樂，撫轡更招憂。

title:春日望海
authors:太宗皇帝
paragraphs:
披襟眺滄海，憑軾翫春芳。
積流橫地紀，疎派引天潢。
仙氣凝三嶺，和風扇八荒。
拂潮雲布色，穿浪日舒光。
照岸花分彩，迷雲雁斷行。
懷卑運深廣，持滿守靈長。
有形非易測，無源詎可量。
洪濤經變野，翠島屢成桑。
之罘思漢帝，碣石想秦皇。
霓裳非本意，端拱且圖王。

title:臨洛水
authors:太宗皇帝
paragraphs:
春蒐馳駿骨，總轡俯長河。
霞處流縈錦，風前瀁卷羅。
水花翻照樹，堤蘭倒插波。
豈必汾陰曲，秋雲發棹歌。

title:望終南山
authors:太宗皇帝
paragraphs:
重巒俯渭水，碧嶂插遙天。
出紅扶嶺日，入翠貯巖煙。
疊松朝若夜，複岫闕疑全。
對此恬千慮，無勞訪九仙。

title:元日
authors:太宗皇帝
paragraphs:
高軒曖春色，邃閣媚朝光。
彤庭飛綵斾，翠幌曜明璫。
恭己臨四極，垂衣馭八荒。
霜戟列丹陛，絲竹韻長廊。
穆矣熏風茂，康哉帝道昌。
繼文遵後軌，循古鑒前王。
草秀故春色，梅豔昔年粧。
巨川思欲濟，終以寄舟航。

title:初春登樓即目觀作述懷
authors:太宗皇帝
paragraphs:
憑軒俯蘭閣，眺矚散靈襟。
綺峰含翠霧，照日蕊紅林。
鏤丹霞錦岫，殘素雪斑岑。
拂浪堤垂柳，嬌花鳥續吟。
連甍豈一拱，衆幹如千尋。
明非獨材力，終藉棟梁深。
彌懷矜樂志，更懼戒盈心。
媿制勞居逸，方規十產金。

title:首春
authors:太宗皇帝
paragraphs:
寒隨窮律變，春逐鳥聲開。
初風飄帶柳，晚雪間花梅。
碧林青舊竹，綠沼翠新苔。
芝田初雁去，綺樹巧鸎來。

title:初晴落景
authors:太宗皇帝
paragraphs:
晚霞聊自怡，初晴彌可喜。
日晃百花色，風動千林翠。
池魚躍不同，園鳥聲還異。
寄言博通者，知予物外志。

title:初夏
authors:太宗皇帝
paragraphs:
一朝春夏改，隔夜鳥花遷。
陰陽深淺葉，曉夕重輕煙。
哢鸎猶響殿，橫絲正網天。
珮高蘭影接，綬細草紋連。
碧鱗驚櫂側，玄燕舞檐前。
何必汾陽處，始復有山泉。

title:度秋
authors:太宗皇帝
paragraphs:
夏律昨留灰，秋箭今移晷。
峨嵋岫初出，洞庭波漸起。
桂白發幽巖，菊黃開灞涘。
運流方可歎，含毫屬微理。

title:儀鸞殿早秋
authors:太宗皇帝
paragraphs:
寒驚薊門葉，秋發小山枝。
松陰背日轉，竹影避風移。
提壺菊花岸，高興芙蓉池。
欲知涼氣早，巢空燕不窺。

title:秋日即目
authors:太宗皇帝
paragraphs:
爽氣浮丹闕，秋光澹紫宮。
衣碎荷疎影，花明菊點叢。
袍輕低草露，蓋側舞松風。
散岫飄雲葉，迷路飛煙鴻。
砌冷蘭凋佩，閨寒樹隕桐。
別鶴棲琴裏，離猿啼峽中。
落野飛星箭，弦虛半月弓。
芳菲夕霧起，暮色滿房櫳。

title:山閣晚秋
authors:太宗皇帝
paragraphs:
山亭秋色滿，巖牖涼風度。
疎蘭尚染煙，殘菊猶承露。
古石衣新苔，新巢封古樹。
歷覽情無極，咫尺輸光暮。

title:秋暮言志
authors:太宗皇帝
paragraphs:
朝光浮燒野，霜華淨碧空。
結浪冰初鏡，在逕菊方叢。
約嶺煙深翠，分旗霞散紅。
抽思滋泉側，飛想傅巖中。

title:喜雪
authors:太宗皇帝
paragraphs:
碧昏朝合霧，丹卷暝韜霞。
結葉繁雲色，凝璚徧雪華。
光樓皎若粉，映幕集疑沙。
泛柳飛飛絮，粧梅片片花。
照璧臺圓月，飄珠箔穿露。
瑤潔短長階，玉藂高下樹。
映桐珪累白，縈峰蓮抱素。
斷續氣將沈，徘徊歲云暮。
懷珍媿隱德，表瑞佇豐年。
橤間飛禁苑，鶴處舞伊川。
儻詠幽蘭曲，同懽黃竹篇。

title:秋日斅庾信體
authors:太宗皇帝
paragraphs:
嶺銜宵月桂，珠穿曉露叢。
蟬啼覺樹冷，螢火不溫風。
花生圓菊橤，荷盡戲魚通。
晨浦鳴飛雁，夕渚集栖鴻。
颯颯高天吹，氛澄下熾空。

title:賦尚書
authors:太宗皇帝
paragraphs:
崇文時駐步，東觀還停輦。
輟膳翫三墳，暉燈披五典。
寒心覩肉林，飛魄看沈湎。
縱情昏主多，克己明君鮮。
滅身資累惡，成名由積善。
既承百王末，戰兢隨歲轉。

title:詠司馬彪續漢志
authors:太宗皇帝
paragraphs:
二儀初創象，三才乃分位。
非惟樹司牧，固亦垂文字。
緜代更膺期，芳圖無輟記。
炎漢承君道，英謨纂神器。
潛龍既可躍，逵兔奚難致。
前史殫妙詞，後昆沈雅思。
書言揚盛跡，補闕興洪志。
川谷猶舊途，郡國開新意。
梅山未覺朽，穀水誰云異。
車服隨名表，文物因時置。
鳳戟翼康衢，鑾輿總柔轡。
清濁必能澄，洪纖幸無棄。
觀儀不失序，遵禮方由事。
政宣竹律和，時平玉條備。
文囿雕奇彩，藝門蘊深致。
雲飛星共流，風揚月兼至。
類禋遵令典，壇壝資良地。
五勝竟無違，百司誠有庇。
粵予承暇景，談叢引泉祕。
討論窮義府，看覈披經笥。
大辨良難仰，小學終先匱。
聞道諒知榮，含毫孰忘媿。

title:詠風
authors:太宗皇帝
paragraphs:
蕭條起關塞，搖颺下蓬瀛。
拂林花亂彩，響谷鳥分聲。
披雲羅影散，泛水織文生。
勞歌大風曲，威加四海清。

title:詠雨
authors:太宗皇帝
paragraphs:
罩雲飄遠岫，噴雨泛長河。
低飛昏嶺腹，斜足灑巖阿。
泫叢珠締葉，起溜鏡圖波。
濛柳添絲密，含吹織空羅。

title:詠雪
authors:太宗皇帝
paragraphs:
潔野凝晨曜，裝墀帶夕暉。
集條分樹玉，拂浪影泉璣。
色灑妝臺粉，花飄綺席衣。
入扇縈離匣，點素皎殘機。

title:賦得夏首啓節
authors:太宗皇帝
paragraphs:
北闕三春晚，南榮九夏初。
黃鶯弄漸變，翠林花落餘。
瀑流還響谷，猿啼自應虛。
早荷向心卷，長楊就影舒。
此時歡不極，調軫坐相於。

title:賦得白日半西山
authors:太宗皇帝
paragraphs:
紅輪不暫駐，烏飛豈復停。
岑霞漸漸落，溪陰寸寸生。
藿葉隨光轉，葵心逐照傾。
晚煙含樹色，棲鳥雜流聲。

title:置酒坐飛閣
authors:太宗皇帝
paragraphs:
高軒臨碧渚，飛檐迥架空。
餘花攢鏤檻，殘柳散雕櫳。
岸菊初含橤，園梨始帶紅。
莫慮崑山暗，還共盡杯中。

title:采芙蓉
authors:太宗皇帝
paragraphs:
結伴戲方塘，攜手上雕航。
船移分細浪，風散動浮香。
遊鸎無定曲，驚鳧有亂行。
蓮稀釧聲斷，水廣櫂歌長。
棲烏還密樹，泛流歸建章。

title:賦得櫻桃
authors:太宗皇帝
paragraphs:
華林滿芳景，洛陽徧陽春。
朱顏含遠日，翠色影長津。
喬柯囀嬌鳥，低枝映美人。
昔作園中實，今來席上珍。

title:賦得李
authors:太宗皇帝
paragraphs:
玉衡流桂圃，成蹊正可尋。
鸎啼密葉外，蝶戲脆花心。
麗景光朝彩，輕霞散夕陰。
暫顧暉章側，還眺靈山林。

title:賦得浮橋
authors:太宗皇帝
paragraphs:
岸曲非千里，橋斜異七星。
暫低逢輦度，還高值浪驚。
水搖文鷁動，纜轉錦花縈。
遠近隨輪影，輕重應人行。

title:謁幷州大興國寺詩
authors:太宗皇帝
paragraphs:
回鑾遊福地，極目玩芳晨。
梵鐘交二響，法日轉雙輪。
寶剎遙承露，天花近足春。
未佩蘭猶小，無絲柳尚新。
圓光低月殿，碎影亂風筠。
對此留餘想，超然離俗塵。

title:詠興國寺佛殿前幡
authors:太宗皇帝
paragraphs:
拂霞疑電落，騰虛狀寫虹。
屈伸煙霧裏，低舉白雲中。
紛披乍依迥，掣曳或隨風。
念茲輕薄質，無翅強搖空。

title:望送魏徵葬
authors:太宗皇帝
paragraphs:
閶闔總金鞍，上林移玉輦。
野郊愴新別，河橋非舊餞。
慘日映峰沈，愁雲隨蓋轉。
哀笳時斷續，悲旌乍舒卷。
望望情何極，浪浪淚空泫。
無復昔時人，芳春共誰遣。

title:傷遼東戰亡
authors:太宗皇帝
paragraphs:
鑿門初奉律，仗戰始臨戎。
振鱗方躍浪，騁翼正凌風。
未展六奇術，先虧一簣功。
防身豈乏智，殉命有餘忠。

title:月晦
authors:太宗皇帝
paragraphs:
晦魄移中律，凝暄起麗城。
罩雲朝蓋上，穿露曉珠呈。
笑樹花分色，啼枝鳥合聲。
披襟歡眺望，極目暢春情。

title:秋日翠微宮
authors:太宗皇帝
paragraphs:
秋光凝翠嶺，涼吹肅離宮。
荷疎一蓋缺，樹冷半帷空。
側陣移鴻影，圓花釘菊叢。
攄懷俗塵外，高眺白雲中。

title:初秋夜坐
authors:太宗皇帝
paragraphs:
斜廊連綺閣，初月照宵幃。
塞冷鴻飛疾，園秋蟬噪遲。
露結林疎葉，寒輕菊吐滋。
愁心逢此節，長歎獨含悲。

title:秋日二首 一
authors:太宗皇帝
paragraphs:
菊散金風起，荷疎玉露圓。
將秋數行雁，離夏幾林蟬。
雲凝愁半嶺，霞碎纈高天。
還似成都望，直見峨眉前。

title:秋日二首 二
authors:太宗皇帝
paragraphs:
爽氣澄蘭沼，秋風動桂林。
露凝千片玉，菊散一叢金。
日岫高低影，雲空點綴陰。
蓬瀛不可望，泉石且娛心。

title:冬宵各爲四韻
authors:太宗皇帝
paragraphs:
雕宮靜龍漏，綺閣宴公侯。
珠簾燭燄動，繡柱月光浮。
雲起將歌發，風停與管遒。

title:冬日臨昆明池
authors:太宗皇帝
paragraphs:
石鯨分玉溜，劫燼隱平沙。
柳影冰無葉，梅心凍有花。
寒野凝朝霧，霜天散夕霞。
歡情猶未極，落景遽西斜。

title:望雪
authors:太宗皇帝
paragraphs:
凍雲宵徧嶺，素雪曉凝華。
入牖千重碎，迎風一半斜。
不妝空散粉，無樹獨飄花。
縈空慙夕照，破彩謝晨霞。

title:守歲
authors:太宗皇帝
paragraphs:
暮景斜芳殿，年華麗綺宮。
寒辭去冬雪，暖帶入春風。
階馥舒梅素，盤花卷燭紅。
共歡新故歲，迎送一宵中。

title:除夜
authors:太宗皇帝
paragraphs:
歲陰窮暮紀，獻節啓新芳。
冬盡今宵促，年開明日長。
冰消出鏡水，梅散入風香。
對此歡終宴，傾壺待曙光。

title:詠雨
authors:太宗皇帝
paragraphs:
和氣吹綠野，梅雨灑芳田。
新流添舊澗，宿霧足朝煙。
雁溼行無次，花霑色更鮮。
對此欣登歲，披襟弄五弦。

title:賦得含峰雲
authors:太宗皇帝
paragraphs:
翠樓含曉霧，蓮峰帶晚雲。
玉葉依巖聚，金枝觸石分。
橫天結陣影，逐吹起羅文。
非復陽臺下，空將惑楚君。

title:三層閣上置音聲
authors:太宗皇帝
paragraphs:
綺筵移暮景，紫閣引宵煙。
隔棟歌塵合，分階舞影連。
聲流三處管，響亂一重絃。
不似秦樓上，吹簫空學仙。

title:遠山澄碧霧
authors:太宗皇帝
paragraphs:
殘雲收翠嶺，夕霧結長空。
帶岫凝全碧，障霞隱半紅。
髣髴分初月，飄颻度曉風。
還因三里處，冠蓋遠相通。

title:賦得花庭霧
authors:太宗皇帝
paragraphs:
蘭氣已熏宮，新橤半粧叢。
色含輕重霧，香引去來風。
拂樹濃舒碧，縈花薄蔽紅。
還當雜行雨，髣髴隱遙空。

title:春池柳
authors:太宗皇帝
paragraphs:
年柳變池臺，隋堤曲直回。
逐浪絲陰去，迎風帶影來。
疎黃一鳥弄，半翠幾眉開。
縈雪臨春岸，參差間早梅。

title:芳蘭
authors:太宗皇帝
paragraphs:
春暉開紫苑，淑景媚蘭場。
映庭含淺色，凝露泫浮光。
日麗參差影，風傳輕重香。
會須君子折，佩裏作芬芳。

title:詠桃
authors:太宗皇帝
paragraphs:
禁苑春暉麗，花蹊綺樹妝。
綴條深淺色，點露參差光。
向日分千笑，迎風共一香。
如何仙嶺側，獨秀隱遙芳。

title:賦簾
authors:太宗皇帝
paragraphs:
參差垂玉闕，舒卷映蘭宮。
珠光搖素月，竹影亂清風。
彩散銀鉤上，文斜桂戶中。
惟當雜羅綺，相與媚房櫳。

title:詠烏代陳師道
authors:太宗皇帝
paragraphs:
凌晨麗城去，薄暮上林棲。
辭枝枝暫起，停樹樹還低。
向日終難託，迎風詎肯迷。
只待纖纖手，曲裏作宵啼。

title:詠飲馬
authors:太宗皇帝
paragraphs:
駿骨飲長涇，奔流灑絡纓。
細紋連噴聚，亂荇繞蹄縈。
水光鞍上側，馬影溜中橫。
翻似天池裏，騰波龍種生。

title:賦得殘菊
authors:太宗皇帝
paragraphs:
階蘭凝曙霜，岸菊照晨光。
露濃晞晚笑，風勁淺殘香。
細葉凋輕翠，圓花飛碎黃。
還持今歲色，復結後年芳。

title:賦秋日懸清光賜房玄齡
authors:太宗皇帝
paragraphs:
秋露凝高掌，朝光上翠微。
參差麗雙闕，照耀滿重闈。
仙馭隨輪轉，靈烏帶影飛。
臨波無定彩，入隙有圓暉。
還當葵藿志，傾葉自相依。

title:琵琶
authors:太宗皇帝
paragraphs:
半月無雙影，全花有四時。
摧藏千里態，掩抑幾重悲。
促節縈紅袖，清音滿翠帷。
駛彈風響急，緩曲釧聲遲。
空餘關隴恨，因此代相思。

title:宴中山
authors:太宗皇帝
paragraphs:
驅馬出遼陽，萬里轉旂常。
對敵六奇舉，臨戎八陣張。
斬鯨澄碧海，卷霧掃扶桑。
昔去蘭縈翠，今來桂染芳。
雲芝浮碎葉，冰鏡上朝光。
回首長安道，方歡宴柏梁。

title:餞中書侍郎來濟
authors:太宗皇帝
paragraphs:
曖曖去塵昏灞岸，飛飛輕蓋指河梁。
雲峰衣結千重葉，雪岫花開幾樹妝。
深悲黃鶴孤舟遠，獨歎青山別路長。
聊將分袂霑巾淚，還用持添離席觴。

title:於太原召侍臣賜宴守歲
authors:太宗皇帝
paragraphs:
四時運灰琯，一夕變冬春。
送寒餘雪盡，迎歲早梅新。

title:詠燭二首 一
authors:太宗皇帝
paragraphs:
燄聽風來動，花開不待春。
鎮下千行淚，非是爲思人。

title:詠燭二首 二
authors:太宗皇帝
paragraphs:
九龍蟠燄動，四照逐花生。
即此流高殿，堪持待月明。

title:詠弓
authors:太宗皇帝
paragraphs:
上弦明月半，激箭流星遠。
落雁帶書驚，啼猿映枝轉。

title:賦得早雁出雲鳴
authors:太宗皇帝
paragraphs:
初秋玉露清，早雁出空鳴。
隔雲時亂影，因風乍含聲。

title:賦得臨池柳
authors:太宗皇帝
paragraphs:
岸曲絲陰聚，波移帶影疎。
還將眉裏翠，來就鏡中舒。

title:賦得臨池竹
authors:太宗皇帝
paragraphs:
貞條障曲砌，翠葉貫寒霜。
拂牖分龍影，臨池待鳳翔。

title:賦得弱柳鳴秋蟬
authors:太宗皇帝
paragraphs:
散影玉階柳，含翠隱鳴蟬。
微形藏葉裏，亂響出風前。

title:探得李
authors:太宗皇帝
paragraphs:
盤根直盈渚，交幹橫倚天。
舒華光四海，卷葉蔭三川。

title:詠小山
authors:太宗皇帝
paragraphs:
近谷交縈橤，遙峰對出蓮。
徑細無全磴，松小未含煙。

title:賜蕭瑀
authors:太宗皇帝
paragraphs:
疾風知勁草，板蕩識誠臣。
勇夫安識義，智者必懷仁。

title:賜房玄齡
authors:太宗皇帝
paragraphs:
太液仙舟迥，西園隱上才。
未曉征車度，雞鳴關早開。

title:遼東山夜臨秋
authors:太宗皇帝
paragraphs:
煙生遙岸隱，月落半崖陰。
連山驚鳥亂，隔岫斷猿吟。

title:賜魏徵詩
authors:太宗皇帝
paragraphs:
醽醁勝蘭生，翠濤過玉{睿/八|又/韭}。
千日醉不醒，十年味不敗。

title:兩儀殿賦柏梁體
authors:太宗皇帝
paragraphs:
絕域降附天下平，八表無事悅聖情。
雲披霧斂天地明，登封日觀禪云亭。
太常具禮方告成。

title:句
authors:太宗皇帝
paragraphs:
雪恥酬百王，除兇報千古。
昔乘匹馬去，今驅萬乘來。
近日毛雖暖聞弦心已驚。

title:太子納妃太平公主出降
authors:高宗皇帝
paragraphs:
龍樓光曙景，魯館啓朝扉。
豔日濃妝影，低星降婺輝。
玉庭浮瑞色，銀牓藻祥徽。
雲轉花縈蓋，霞飄葉綴旂。
雕軒回翠陌，寶駕歸丹殿。
鳴珠佩曉衣，鏤璧輪開扇。
華冠列綺筵，蘭醑申芳宴。
環階鳳樂陳，玳席珍羞薦。
蝶舞袖香新，歌分落素塵。
歡凝歡懿戚，慶叶慶初姻。
暑闌炎氣息，涼早吹疎頻。
方期六合泰，共賞萬年春。

title:七夕宴懸圃二首 一
authors:高宗皇帝
paragraphs:
羽蓋飛天漢，鳳駕越層巒。
俱歎三秋阻，共敍一宵歡。
璜虧夜月落，靨碎曉星殘。
誰能重操杼，纖手濯清瀾。

title:七夕宴懸圃二首 二
authors:高宗皇帝
paragraphs:
霓裳轉雲路，鳳駕儼天潢。
虧星凋夜靨，殘月落朝璜。
促歡今夕促，長離別後長。
輕梭聊駐織，掩淚獨悲傷。

title:過溫湯
authors:高宗皇帝
paragraphs:
溫渚停仙蹕，豐郊駐曉旌。
路曲迴輸影，巖虛傳漏聲。
暖溜驚湍駛，寒空碧霧輕。
林黃疎葉下，野白曙霜明。
眺聽良無已，煙霞斷續生。

title:九月九日
authors:高宗皇帝
paragraphs:
端居臨玉扆，初律啓金商。
鳳闕澄秋色，龍闈引夕涼。
野淨山氣斂，林疎風露長。
砌蘭虧半影，巖桂發全香。
滿蓋荷凋翠，圓花菊散黃。
揮鞭爭電烈，飛羽亂星光。
柳空穿石碎，弦虛側月張。
怯猿啼落岫，驚雁斷分行。
斜輪低夕景，歸斾擁通莊。

title:謁慈恩寺題奘法師房
authors:高宗皇帝
paragraphs:
停軒觀福殿，遊目眺皇畿。
法輪含日轉，花蓋接雲飛。
翠煙香綺閣，丹霞光寶衣。
幡虹遙合彩，定水迥分暉。
蕭然登十地，自得會三歸。

title:謁大慈恩寺
authors:高宗皇帝
paragraphs:
日宮開萬仞，月殿聳千尋。
花蓋飛團影，幡虹曳曲陰。
綺霞遙籠帳，叢珠細網林。
寥廓煙雲表，超然物外心。

title:守歲
authors:高宗皇帝
paragraphs:
今宵冬律盡，來朝麗景新。
花餘凝地雪，條含煖吹分。
綬吐芽猶嫩，冰□已鏤津。
薄紅梅色冷，淺綠柳輕春。
送迎交兩節，暄寒變一辰。

title:咸亨殿宴近臣諸親柏梁體
authors:高宗皇帝
paragraphs:
屏欲除奢政返淳。

title:九月九日幸臨渭亭登高得秋字
authors:中宗皇帝
paragraphs:
九月正乘秋，三杯興已周。
泛桂迎尊滿，吹花向酒浮。
長房萸早熟，彭澤菊初收。

title:登驪山高頂寓目
authors:中宗皇帝
paragraphs:
四郊秦漢國，八水帝王都。
閶闔雄里閈，城闕壯規模。
貫渭稱天邑，含岐實奧區。
金門披玉館，因此識皇圖。

title:幸秦始皇陵
authors:中宗皇帝
paragraphs:
眷言君失德，驪邑想秦餘。
政煩方改篆，愚俗乃焚書。
阿房久已滅，閣道遂成墟。
欲厭東南氣，翻傷掩鮑車。

title:立春日遊苑迎春
authors:中宗皇帝
paragraphs:
神皐福地三秦邑，玉臺金闕九仙家。
寒光猶戀甘泉樹，淑景偏臨建始花。
綵蝶黃鸎未歌舞，梅香柳色已矜誇。
迎春正啓流霞席，暫囑曦輪勿遽斜。

title:十月誕辰內殿宴羣臣效柏梁體聯句
authors:中宗皇帝
paragraphs:
潤色鴻業寄賢才，叨居右弼媿鹽梅。
運籌帷幄荷時來，職掌圖籍濫蓬萊。
兩司謬忝謝鍾裴，禮樂銓管效涓埃。
陳師振旅清九垓，欣承顧問侍天杯。
銜恩獻壽梁柏臺，黃縑青簡奉康哉。
鯫生侍從忝王枚，右掖司言實不才。
宗伯秩禮天地開，帝歌難續仰昭回。
微臣捧日變寒灰，遠慙班左媿遊陪。

title:景龍四年正月五日移仗蓬萊宮御大明殿會吐蕃騎馬之戲因重爲柏梁體聯句
authors:中宗皇帝
paragraphs:
大明御宇臨萬方，顧慙內政翊陶唐。
鸞鳴鳳舞向平陽，秦樓魯館沐恩光。
無心爲子輒求郎，雄才七步謝陳王。
當熊讓輦媿前芳，再司銓筦恩可忘。
文江學海思濟航，萬邦考績臣所詳。
著作不休出中腸，權豪屏迹肅嚴霜。
鑄鼎開岳造明堂，玉醴由來獻壽觴。

title:石淙
authors:中宗皇帝
paragraphs:
三陽本是標靈紀，二室由來獨擅名。
霞衣霞錦千般狀，雲峰雲岫百重生。
水炫珠光遇泉客，巖懸石鏡厭山精。
永願乾坤符睿算，長居膝下屬歡情。

title:石淙
authors:睿宗皇帝
paragraphs:
奇峰嶾嶙箕山北，秀崿岹嶢嵩鎮南。
地首地肺何曾擬，天目天台倍覺慙。
樹影蒙蘢鄣疊岫，波深洶湧落懸潭。
□願紫宸居得一，永欣丹扆御通三。

title:過晉陽宮
authors:明皇帝
paragraphs:
緬想封唐處，實惟建國初。
俯察伊晉野，仰觀乃參虛。
井邑龍斯躍，城池鳳翔餘。
林塘猶沛澤，臺榭宛舊居。
運革祚中否，時遷命茲符。
顧循承丕構，怵惕多憂虞。
尚恐威不逮，復慮化未孚。
豈徒勞轍迹，所期訓戎車。
習俗問黎人，親巡慰里閭。
永言念成功，頌德臨康衢。
長懷經綸日，歎息履庭隅。
艱難安可忘，欲去良踟躕。

title:行次成皋途經先聖擒建德之所緬思功業感而賦詩
authors:明皇帝
paragraphs:
有隋政昏虐，羣雄已交爭。
先聖按劒起，叱咤風雲生。
飲馬河洛竭，作氣嵩華驚。
克敵睿圖就，擒俘帝道亨。
顧慙嗣寶曆，恭承天下平。
幸過翦鯨地，感慕神且英。

title:校獵義成喜逢大雪率題九韻以示羣官
authors:明皇帝
paragraphs:
弧矢威天下，旌旗遊近縣。
一面施鳥羅，三驅教人戰。
暮雲成積雪，曉色開行殿。
皓然原隰同，不覺林野變。
北風勇士馬，東日華組練。
觸地銀麞出，連山縞鹿見。
月兔落高矰，星狼下急箭。
既欣盈尺兆，復憶磻谿便。
歲豐將遇賢，俱荷皇天眷。

title:賜諸州刺史以題座右
authors:明皇帝
paragraphs:
眷言思共理，鑑夢想維良。
猗歟此推擇，聲績著周行。
賢能既俟進，黎獻實佇康。
視人當如子，愛人亦如傷。
講學試誦論，阡陌勸耕桑。
虛譽不可飾，清知不可忘。
求名迹易見，安貞德自彰。
訟獄必以情，教民貴有常。
恤惸且存老，撫弱復綏強。
勉哉各祗命，知予眷萬方。

title:送忠州太守康昭遠等
authors:明皇帝
paragraphs:
端拱臨中樞，緬懷共予理。
不有臺閣英，孰振循良美。
分符侯甸內，拜手明庭裏。
誓節期飲冰，調人方導水。
嘉聲馳九牧，惠化光千祀。
時雨侔昔賢，芳猷貫前史。
佇爾頌中和，吾將令卿士。

title:送李邕之任滑臺
authors:明皇帝
paragraphs:
漢家重東郡，宛彼白馬津。
黎庶既蕃殖，臨之勞近臣。
遠別初首路，今行方及春。
課成應第一，良牧爾當仁。

title:端午三殿宴羣臣探得神字
authors:明皇帝
paragraphs:
五月符天數，五音調夏鈞。
舊來傳五日，無事不稱神。
穴枕通靈氣，長絲續命人。
四時花競巧，九子糉爭新。
方殿臨華節，圓宮宴雅臣。
進對一言重，遒文六義陳。
股肱良足詠，風化可還淳。

title:溫湯對雪
authors:明皇帝
paragraphs:
北風吹同雲，同雲飛白雪。
白雪乍迴散，同雲何慘烈。
未見溫泉冰，寧知火井滅。
表瑞良在茲，庶幾可怡悅。

title:登蒲州逍遙樓
authors:明皇帝
paragraphs:
長榆息烽火，高柳靜風塵。
卜征巡九洛，展豫出三秦。
昔是潛龍地，今爲上理辰。
時平乘道泰，聊賞遇年春。
黃河分地絡，飛觀接天津。
一覽遺芳翰，千載肅如神。

title:經河上公廟
authors:明皇帝
paragraphs:
昔聞有耆叟，河上獨遺榮。
跡與塵嚻隔，心將道德幷。
詎以天地累，寧爲寵辱驚。
矯然翔寥廓，如何屈堅貞。
玄玄妙門啓，肅肅祠宇清。
冥漠無先後，那能紀姓名。

title:過王濬暮
authors:明皇帝
paragraphs:
吳國分牛斗，晉室命龍驤。
受任敵已滅，策勳名不彰。
居美未盡善，矜功徒自傷。
長戟今何在？孤墳此路傍。
不觀松柏茂，空餘荆棘場。
歎嗟懸劒隴，誰識夢刀祥。

title:初入秦川路逢寒食
authors:明皇帝
paragraphs:
洛陽芳樹映天津，灞岸垂楊窣地新。
直爲經過行處樂，不知虛度兩京春。
去年餘閏今春早，曙色和風著花草。
可憐寒食與清明，光輝幷在長安道。
自從關路入秦川，爭道何人不戲鞭。
公子途中妨蹴踘，佳人馬上廢鞦韆。
渭水長橋今欲渡，蔥蔥漸見新豐樹。
遠看驪岫入雲霄，預想湯池起煙霧。
煙霧氛氳水殿開，暫拂香輪歸去來。
今歲清明行已晚，明年寒食更相陪。

title:春臺望
authors:明皇帝
paragraphs:
暇景屬三春，高臺聊四望。
目極千里際，山川一何壯。
太華見重巖，終南分疊嶂。
郊原紛綺錯，參差多異狀。
佳氣滿通溝，遲步入綺樓。
初鸎一一鳴紅樹，歸雁雙雙去綠洲。
太液池中下黃鶴，昆明水上映牽牛。
聞道漢家全盛日，別館離宮趣非一。
甘泉逶迤亘明光，五柞連延接未央。
周廬徼道縱橫轉，飛閣迴軒左右長。
須念作勞居者逸，勿言我後焉能恤。
爲想雄豪壯柏梁，何如儉陋卑茅室。
陽烏黯黯向山沈，夕鳥喧喧入上林。
薄暮賞餘回步輦，還念中人罷百金。

title:過大哥宅探得歌字韻
authors:明皇帝
paragraphs:
魯衛情先重，親賢愛轉多。
冕旒豐暇日，乘景暫經過。
戚里申高宴，平臺奏雅歌。
復尋爲善樂，方驗保山河。

title:同玉真公主過大哥山池
authors:明皇帝
paragraphs:
地有招賢處，人傳樂善名。
鶩池臨九達，龍岫對層城。
桂月先秋冷，蘋風向晚清。
鳳樓遙可見，彷彿玉簫聲。

title:經鄒魯祭孔子而歎之
authors:明皇帝
paragraphs:
夫子何爲者？栖栖一代中。
地猶鄹氏邑，宅即魯王宮。
歎鳳嗟身否，傷麟怨道窮。
今看兩楹奠，當與夢時同。

title:惟此溫泉是稱愈疾豈予獨受其福思與兆人共之乘暇巡遊乃言其志
authors:明皇帝
paragraphs:
桂殿與山連，蘭湯湧自然。
陰崖含秀色，溫谷吐潺湲。
績爲蠲邪著，功因養正宣。
願言將億兆，同此共昌延。

title:旋師喜捷
authors:明皇帝
paragraphs:
邊服胡塵起，長安漢將飛。
龍蛇開陣法，貔虎振軍威。
詐虜腦塗地，征夫血染衣。
今朝書奏入，明日凱歌歸。

title:過老子廟
authors:明皇帝
paragraphs:
仙居懷聖德，靈廟肅神心。
草合人蹤斷，塵濃鳥跡深。
流沙丹竈沒，關路紫煙沈。
獨傷千載後，空餘松柏林。

title:途次陝州
authors:明皇帝
paragraphs:
境出三秦外，途分二陝中。
山川入虞虢，風俗限西東。
樹古棠陰在，耕餘讓畔空。
鳴笳從此去，行見洛陽宮。

title:野次喜雪
authors:明皇帝
paragraphs:
拂曙闢行宮，寒皋野望通。
繁雲低遠岫，飛雪舞長空。
賦象恆依物，縈迴屢逐風。
爲知勤恤意，先此示年豐。

title:送賀知章歸四明
authors:明皇帝
paragraphs:
遺榮期入道，辭老竟抽簪。
豈不惜賢達，其如高尚心。
寰中得祕要，方外散幽襟。
獨有青門餞，羣僚悵別深。

title:軒遊宮十五夜
authors:明皇帝
paragraphs:
行邁離秦國，巡方赴洛師。
路逢三五夜，春色暗中期。
關外長河轉，宮中淑氣遲。
歌鐘對明月，不減舊遊時。

title:觀拔河俗戲
authors:明皇帝
paragraphs:
壯徒恆賈勇，拔拒抵長河。
欲練英雄志，須明勝負多。
譟齊山岌嶪，氣作水騰波。
預期年歲稔，先此樂時和。

title:同劉晃喜雨
authors:明皇帝
paragraphs:
節變寒初盡，時和氣已春。
繁雲先合寸，膏雨自依旬。
颯颯飛平野，霏霏靜暗塵。
懸知花葉意，朝夕望中新。

title:千秋節賜羣臣鏡
authors:明皇帝
paragraphs:
鑄得千秋鏡，光生百鍊金。
分將賜羣后，遇象見清心。
臺上冰華澈，窗中月影臨。
更銜長綬帶，留意感人深。

title:賜道士鄧紫陽
authors:明皇帝
paragraphs:
太乙三門訣，元君六甲符。
下傳金版術，上刻玉清書。
有美探真士，囊中得祕書。
自知三醮後，翊我滅殘胡。

title:幸蜀西至劒門
authors:明皇帝
paragraphs:
劒閣橫雲峻，鑾輿出狩回。
翠屏千仞合，丹嶂五丁開。
灌木縈旗轉，仙雲拂馬來。
乘時方在德，嗟爾勒銘才。

title:答司馬承禎上劒鏡
authors:明皇帝
paragraphs:
寶照含天地，神劒合陰陽。
日月麗光景，星斗裁文章。
寫鑑表容質，佩服爲身防。
從茲一賞玩，永德保齡長。

title:送趙法師還蜀因名山奠簡
authors:明皇帝
paragraphs:
道家奠靈簡，自昔仰神仙。
真子今將命，蒼生福可傳。
江山尋故國，城郭信依然。
二室遙相望，雲回洞裏天。

title:送道士薛季昌還山
authors:明皇帝
paragraphs:
洞府修真客，衡陽念舊居。
將成金闕要，願奉玉清書。
雲路三天近，松溪萬籟虛。
猶期傳祕訣，來往候仙輿。

title:送玄同真人李抱朴謁灊山仙祠
authors:明皇帝
paragraphs:
城闕天中近，蓬瀛海上遙。
歸期千載鶴，春至一來朝。
采藥逢三秀，餐霞臥九霄。
參同如有旨，金鼎待君燒。

title:春日出苑遊矚
authors:明皇帝
paragraphs:
三陽麗景早芳辰，四序佳園物候新。
梅花百樹障去路，垂柳千條暗回津。
鳥飛直爲驚風葉，魚沒都由怯岸人。
惟願聖主南山壽，何愁不賞萬年春。

title:春晚宴兩相及禮官麗正殿學士探得風字
authors:明皇帝
paragraphs:
乾道運無窮，恆將人代工。
陰陽調曆象，禮樂報玄穹。
介胄清荒外，衣冠佐域中。
言談延國輔，詞賦引文雄。
野霽伊川綠，郊明鞏樹紅。
冕旒多暇景，詩酒會春風。

title:首夏花萼樓觀羣臣宴寧王山亭回樓下又申之以賞樂賦詩
authors:明皇帝
paragraphs:
今年通閏月，入夏展春輝。
樓下風光晚，城隅宴賞歸。
九歌揚政要，六舞散朝衣。
天喜時相合，人和事不違。
禮中推意厚，樂處感心微。
別賞陽臺樂，前旬暮雨飛。

title:同二相已下羣官樂遊園宴
authors:明皇帝
paragraphs:
撰日巖廊暇，需雲宴樂初。
萬方朝玉帛，千品會簪裾。
地入南山近，城分北斗餘。
池塘垂柳密，原隰野花疎。
帟幕看逾暗，歌鐘聽自虛。
興闌歸騎轉，還奏弼違書。

title:集賢書院成送張說上集賢學士賜宴得珍字
authors:明皇帝
paragraphs:
廣學開書院，崇儒引席珍。
集賢招衮職，論道命台臣。
禮樂沿今古，文章革舊新。
獻酬尊俎列，賓主位班陳。
節變雲初夏，時移氣尚春。
所希光史冊，千載仰茲晨。

title:王屋山送道士司馬承禎還天台
authors:明皇帝
paragraphs:
紫府求賢士，清谿祖逸人。
江湖與城闕，異跡且殊倫。
間有幽棲者，居然厭俗塵。
林泉先得性，芝桂欲調神。
地道踰稽嶺，天台接海濱。
音徽從此間，萬古一芳春。

title:早度蒲津關
authors:明皇帝
paragraphs:
鐘鼓嚴更曙，山河野望通。
鳴鑾下蒲坂，飛斾入秦中。
地險關逾壯，天平鎮尚雄。
春來津樹合，月落戍樓空。
馬色分朝景，雞聲逐曉風。
所希常道泰，非復候繻同。

title:途經華嶽
authors:明皇帝
paragraphs:
飭駕去京邑，鳴鸞指洛川。
循途經太華，回蹕暫周旋。
翠崿留斜影，懸巖冒夕煙。
四方皆石壁，五位配金天。
彷彿看高掌，依稀聽子先。
終當銘歲月，從此記靈仙。

title:喜雪
authors:明皇帝
paragraphs:
日觀卜先征，時巡順物情。
風行未備禮，雲密遽飄霙。
委樹寒花發，縈空落絮輕。
朝如玉已會，庭似月猶明。
既覩膚先合，還欣尺有盈。
登封何以報？因此謝功成。

title:幸鳳泉湯
authors:明皇帝
paragraphs:
西狩觀周俗，南山歷漢宮。
薦鮮知路近，省斂覺年豐。
陰谷含神爨，湯泉養聖功。
益齡仙井合，愈疾醴源通。
不重鳴岐鳳，誰矜陳寶雄。
願將無限澤，霑沐衆心同。

title:南出雀鼠谷答張說
authors:明皇帝
paragraphs:
雷出應乾象，風行順國人。
川途猶在晉，車馬漸歸秦。
背陝關山險，橫汾鼓吹頻。
草依陽谷變，花待北巖春。
聞有鵷鸞客，清詞雅調新。
求音思欲報，心跡竟難陳。

title:賜崔日知往潞州
authors:明皇帝
paragraphs:
潞國開新府，壺關寵舊林。
妙旌循吏德，持悅庶氓心。
禮樂中朝貴，神明列郡欽。
揚風非贈扇，易俗是張琴。
藩鎮謳謠滿，行宮雨露深。
會書丞相策，先賜潁川金。

title:爲趙法師別造精院過院賦詩
authors:明皇帝
paragraphs:
宗師心物外，爲道運虛舟。
不戀巖泉賞，來從宮禁遊。
探玄知幾歲，習靜更宜秋。
煙樹辨朝色，風湍聞夜流。
坐朝繁聽覽，尋勝在清幽。
欲廣無爲化，因茲庶可求。

title:端午
authors:明皇帝
paragraphs:
端午臨中夏，時清日復長。
鹽梅已佐鼎，麯糵且傳觴。
事古人留迹，年深縷積長。
當軒知槿茂，向水覺蘆香。
億兆同歸壽，羣公共保昌。
忠貞如不替，貽厥後昆芳。

title:春中興慶宮酺宴
authors:明皇帝
paragraphs:
九達長安道，三陽別館春。
還將聽朝暇，回作豫遊晨。
不戰要荒服，無刑禮樂新。
合酺覃土宇，歡宴接羣臣。
玉斝飛千日，瓊筵薦八珍。
舞衣雲曳影，歌扇月開輪。
伐鼓魚龍雜，撞鐘角觝陳。
曲終酣興晚，須有醉歸人。

title:千秋節宴
authors:明皇帝
paragraphs:
蘭殿千秋節，稱名萬壽觴。
風傳率土慶，日表繼天祥。
玉宇開花蕚，宮縣動會昌。
衣冠白鷺下，帟幕翠雲長。
獻遺成新俗，朝儀入舊章。
月銜花綬鏡，露綴綵絲囊。
處處祠田祖，年年宴杖鄉。
深思一德事，小獲萬人康。

title:左丞相說右丞相璟太子少傅乾曜同日上官命宴東堂賜詩
authors:明皇帝
paragraphs:
赤帝收三傑，黃軒舉二臣。
由來丞相重，分掌國之鈞。
我有握中璧，雙飛席上珍。
子房推道要，仲子訝風神。
復輟台衡老，將爲調護人。
鵷鸞同拜日，車騎擁行塵。
樂聚南宮宴，觴連北斗醇。
俾予成百揆，垂拱問彝倫。

title:早登太行山中言志
authors:明皇帝
paragraphs:
清蹕度河陽，凝笳上太行。
火龍明鳥道，鐵騎繞羊腸。
白霧埋陰壑，丹霞助曉光。
澗泉含宿凍，山木帶餘霜。
野老茅爲屋，樵人薜作裳。
宣風問耆艾，敦俗勸耕桑。
涼德慙先哲，徽猷慕昔皇。

title:平胡
authors:明皇帝
paragraphs:
雜虜忽猖狂，無何敢亂常。
羽書朝繼入，烽火夜相望。
將出凶門勇，兵因死地強。
蒙輪皆突騎，按劒盡鷹揚。
鼓角雄山野，龍蛇入戰場。
流膏潤沙漠，濺血染鋒鋩。
霧掃清玄塞，雲開靜朔方。
武功今已立，文德愧前王。

title:遊興慶宮作
authors:明皇帝
paragraphs:
代邸青門右，離宮紫陌陲。
庭如過沛日，水若渡江時。
綺觀連雞岫，朱樓接雁池。
從來敦棣蕚，今此茂荆枝。
萬葉傳餘慶，千年志不移。
凭軒聊屬目，輕輦共追隨。
務本方崇訓，相輝保羽儀。
時康俗易漸，德薄政難施。
鼓吹迎飛蓋，弦歌送羽巵。
所希覃率土，孝弟一同規。

title:送張說巡邊
authors:明皇帝
paragraphs:
端拱復垂裳，長懷御遠方。
股肱申教義，戈劒靖要荒。
命將綏邊服，雄圖出廟堂。
三台入武帳，八座起文昌。
寶胄匡韓主，華宗輔漢王。
茂先慙博物，平子謝文章。
盡節恢時佐，輸誠禦寇場。
三軍臨朔野，駟馬即戎行。
鼓吹威夷狄，旌軒溢洛陽。
雲臺先著美，今日更貽芳。

title:餞王晙巡邊
authors:明皇帝
paragraphs:
振武威荒服，揚文肅遠墟。
金壇申將禮，玉節授軍符。
免胄三方外，銜刀萬里餘。
昔時吳會靜，今日虜庭虛。
分閫仍推轂，援桴且訓車。
風揚旌斾遠，雨洗甲兵初。
坐見台階謐，行聞祅祲除。
檄來雖插羽，箭去亦飛書。
舟檝功須著，鹽梅望匪疎。
不應陳七德，欲使化先敷。

title:巡省途次上黨舊宮賦
authors:明皇帝
paragraphs:
三千初擊浪，九萬欲摶空。
天地猶驚否，陰陽始遇蒙。
存貞期歷試，佐貳佇昭融。
多謝時康理，良慙實賴功。
長懷問鼎氣，夙負拔山雄。
不學劉琨舞，先歌漢祖風。
英髦既包括，豪傑自牢籠。
人事一朝異，謳歌四海同。
如何昔朱邸，今此作離宮？雁沼澄瀾翠，猿巖落照紅。
小山秋桂馥，長坂舊蘭叢。
即是淹留處，乘歡樂未窮。

title:潼關口號
authors:明皇帝
paragraphs:
河曲回千里，關門限二京。
所嗟非恃德，設險到天平。

title:千秋節賜羣臣鏡
authors:明皇帝
paragraphs:
瑞露垂花綬，寒冰澈寶輸。
對茲臺上月，聊以慶佳辰。

title:續薛令之題壁
authors:明皇帝
paragraphs:
啄木觜距長，鳳皇羽毛短。
苦嫌松桂寒，任逐桑榆煖。

title:送胡真師還西山
authors:明皇帝
paragraphs:
仙客厭人間，孤雲比性閒。
話離情未已，煙水萬重山。

title:過大哥山池題石壁
authors:明皇帝
paragraphs:
澄潭皎鏡石崔巍，萬壑千巖暗綠苔。
林亭自有幽貞趣，況復秋深爽氣來。

title:題梅妃畫真
authors:明皇帝
paragraphs:
憶昔嬌妃在紫宸，鉛華不御得天真。
霜綃雖似當時態，爭奈嬌波不顧人。

title:鶺鴒頌
authors:明皇帝
paragraphs:
伊我軒宮，奇樹青葱。
藹周廬兮，冒霜停雪，以茂以悅。
恣卷舒兮，連枝同榮，吐綠含英。
曜春初兮，蓐收御節，寒露微結。
氣清虛兮，桂宮蘭殿，唯所息宴。
棲雍渠兮，行搖飛鳴，急難有情。
情有餘兮，顧惟德涼，夙夜兢惶。
慙化疎兮，上之所教，下之所效。
實在予兮，天倫之性，魯衛分政。
親賢居兮，爰遊爰處，爰笑爰語。
巡庭除兮，觀此翔禽，以悅我心，良史書兮。

title:傀儡吟
authors:明皇帝
paragraphs:
刻木牽絲作老翁，雞皮鶴髮與真同。
須臾弄罷寂無事，還似人生一夢中。

title:句
authors:明皇帝
paragraphs:
昔見漳濱臥，言將人事違。
今逢慶誕日，猶謂學仙歸。
棠棣花重發，鴒原鳥再飛。
德比代雲布，心如晉水清。

title:延英殿玉靈芝詩三章章八句 一
authors:肅宗皇帝
paragraphs:
玉殿肅肅，靈芝煌煌。
重英發秀，連葉分房。
宗廟之福，垂其耿光。

title:延英殿玉靈芝詩三章章八句 二
authors:肅宗皇帝
paragraphs:
元氣產芝，明神合德。
紫微間采，白蕣呈色。
載啓瑞圖，庶符皇極。
天心有眷，王道惟直。

title:延英殿玉靈芝詩三章章八句 三
authors:肅宗皇帝
paragraphs:
幸生芳本，當我扆旒。
效此靈質，賁其王猷。
神惟不愛，道亦無求。
端拱思惟，永荷天休。

title:賜棃李泌與諸王聯句
authors:肅宗皇帝
paragraphs:
先生年幾許，顏色似童兒。
夜抱九仙骨，朝披一品衣。
不食千鍾粟，唯餐兩顆棃。
天生此間氣，助我化無爲。

title:中和節日宴百僚賜詩
authors:德宗皇帝
paragraphs:
韶年啓仲序，初吉諧良辰。
肇茲中和節，式慶天地春。
歡酣朝野同，生德區宇均。
雲開灑膏露，草疏芳河津。
歲華今載陽，東作方肆勤。
慙非熏風唱，曷用慰吾人。

title:中和節賜百官燕集因示所懷
authors:德宗皇帝
paragraphs:
至化恆在宥，保和茲息人。
推誠撫諸夏，與物長爲春。
仲月風景暖，禁城花柳新。
芳時協金奏，賜宴同羣臣。
絲竹豈云樂，忠賢惟所親。
庶洽朝野意，曠然天地均。

title:重陽日賜宴曲江亭賦六韻詩用清字
authors:德宗皇帝
paragraphs:
早衣對庭燎，躬化勤意誠。
時此萬機暇，適與佳節幷。
曲池潔寒流，芳菊舒金英。
乾坤爽氣滿，臺殿秋光清。
朝野慶年豐，高會多歡聲。
永懷無荒戒，良士同斯情。

title:九月十八賜百僚追賞因書所懷
authors:德宗皇帝
paragraphs:
雨霽霜氣肅，天高雲日明。
繁林已墜葉，寒菊仍舒榮。
懿此秋節時，更延追賞情。
池臺列廣宴，絲竹傳新聲。
至樂非外獎，浹歡同中誠。
庶敦朝野意，永使風化清。

title:送徐州張建封還鎮
authors:德宗皇帝
paragraphs:
牧守寄所重，才賢生爲時。
宣風自淮甸，授鉞膺藩維。
入覲展遐戀，臨軒慰來思。
忠誠在方寸，感激陳情詞。
報國爾所向，恤人予是資。
歡宴不盡懷，車馬當還期。
穀雨將應候，行春猶未遲。
勿以千里遙，而云無己知。

title:麟德殿宴百僚
authors:德宗皇帝
paragraphs:
憂勤承聖緒，開泰喜時康。
恭己臨羣后，垂衣御八荒。
務閑春向暮，朝罷日猶長。
紫殿初筵列，彤庭廣樂張。
成功歸輔弼，致理賴忠良。
共此歡娛事，千秋樂未央。

title:元日退朝觀軍仗歸營
authors:德宗皇帝
paragraphs:
獻歲視元朔，萬方咸在庭。
端旒揖羣后，回輦閱師貞。
綵仗宿華殿，退朝歸禁營。
分行左右出，轉斾風雲生。
歷歷趨複道，容容映層城。
勇餘矜捷技，令肅無喧聲。
眷此戎旅節，載嘉良士誠。
順時傾宴賞，亦以助文經。

title:中和節賜羣臣宴賦七韻
authors:德宗皇帝
paragraphs:
東風變梅柳，萬彙生春光。
中和紀月令，方與天地長。
耽樂豈予尚，懿茲時景良。
庶遂亭育恩，同致寰海康。
君臣永終始，交泰符陰陽。
曲沼水新碧，華林桃稍芳。
勝賞信多歡，戒之在無荒。

title:三日書懷因示百僚
authors:德宗皇帝
paragraphs:
佳節上元巳，芳時屬暮春。
流觴想蘭亭，捧劒得金人。
風輕水初綠，日晴花更新。
天文信昭回，皇道頗敷陳。
恭己每從儉，清心常保真。
戒茲游衍樂，書以示羣臣。

title:重陽日中外同歡以詩言志因示羣官
authors:德宗皇帝
paragraphs:
[爽]節在重九，物華新雨餘。
清秋黃葉下，菊散金潭初。
萬實行就稔，百工欣所如。
歡心暢遐邇，殊俗同車書。
至化自敦睦，佳辰宜宴胥。
鏘鏘間絲竹，濟濟羅簪裾。
此樂匪足耽，此誠期永孚。

title:重陽日即事
authors:德宗皇帝
paragraphs:
令節曉澄霽，四郊煙靄空。
天清白露潔，菊散黃金叢。
寡德荷天貺，順時休百工。
豈懷歌鐘樂，思爲君臣同。
至化在亭育，相成資始終。
未知康衢詠，所仰惟年豐。

title:豐年多慶九日示懷
authors:德宗皇帝
paragraphs:
爽氣肅時令，早衣聞朔鴻。
重陽有佳節，具物欣年豐。
皎潔暮潭色，芬敷新菊叢。
芳尊滿衢室，繁吹凝煙空。
惠合信吾道，保和惟爾同。
推誠至玄化，天下期爲公。

title:七月十五日題章敬寺
authors:德宗皇帝
paragraphs:
招提邇皇邑，複道連重城。
法筵會早秋，駕言訪禪扃。
嘗聞大仙教，清淨宗無生。
七物匪吾寶，萬行先求成。
名相既雙寂，繁華奚所榮。
金風扇微涼，遠煙凝翠晶。
松院靜苔色，竹房深磬聲。
境幽真慮恬，道勝外物輕。
意適本非說，含毫空復情。

title:中春麟德殿會百僚觀新樂詩一章章十六句
authors:德宗皇帝
paragraphs:
芳歲肇佳節，物華當仲春。
乾坤既昭泰，煙景含氤氳。
德淺荷玄貺，樂成思治人。
前庭列鐘鼓，廣殿延羣臣。
八卦隨舞意，五音轉曲新。
顧非咸池奏，庶協南風熏。
式宴禮所重，浹歡情必均。
同和諒在茲，萬國希可親。

title:九日絕句
authors:德宗皇帝
paragraphs:
禁苑秋來爽氣多，昆明風動起滄波。
中流簫鼓誠堪賞，詎假橫汾發櫂歌。

title:暮春喜雨詩
authors:文宗皇帝
paragraphs:
風雲喜際會，雷雨遂流滋。
薦幣虛陳禮，動天實精思。
漸侵九夏節，復在三春時。
霢霂垂朱闕，飄颻入綠墀。
郊坰既霑足，黍稷有豐期。
百辟同康樂，萬方佇雍熙。

title:題程修己竹障
authors:文宗皇帝
paragraphs:
良工運精思，巧極似有神。
臨窗忽覩繁陰合，再盼真假殊未分。

title:宮中題
authors:文宗皇帝
paragraphs:
輦路生春草，上林花發時。
憑高何限意，無復侍臣知。

title:上巳日賜裴度
authors:文宗皇帝
paragraphs:
注想待元老，識君恨不早。
我家柱石衰，憂來學丘禱。

title:上元日二首 一
authors:文宗皇帝
paragraphs:
上元高會集羣仙，心齋何事欲祈年。
丹誠儻徹玉帝座，且共吾人慶大田。

title:上元日二首 二
authors:文宗皇帝
paragraphs:
蓂生三五葉初齊，上元羽客出桃蹊。
不愛仙家登真訣，願蒙四海福黔黎。

title:夏日聯句
authors:文宗皇帝
paragraphs:
人皆苦炎熱，我愛夏日長。
熏風自南來，殿閣生微涼。

title:百丈山
authors:宣宗皇帝
paragraphs:
大雄真跡枕危巒，梵宇層樓聳萬般。
日月每從肩上過，山河長在掌中看。
仙峰不間三春秀，靈境何時六月寒？更有上方人罕到，暮鐘朝磬碧雲端。

title:弔白居易
authors:宣宗皇帝
paragraphs:
綴玉聯珠六十年，誰教冥路作詩仙。
浮雲不繫名居易，造化無爲字樂天。
童子解吟《長恨曲》，胡兒能唱《琵琶篇》。
文章已滿行人耳，一度思卿一愴然。

title:幸華嚴寺
authors:宣宗皇帝
paragraphs:
雲散晴山幾萬重，煙收春色更沖融。
帳殿出空登碧漢，遐川俯望色藍籠。
林光入戶低韶景，嶺氣通宵展霽風。
今日追遊何所似，莫慙漢武賞汾中。

title:重陽錫宴羣臣
authors:宣宗皇帝
paragraphs:
款塞旋征騎，和戎委廟賢。
傾心方倚注，叶力共安邊。

title:題涇縣水西寺
authors:宣宗皇帝
paragraphs:
大殿連雲接爽溪，鐘聲還與鼓聲齊。
長安若問江南事，說道風光在水西。

title:瀑布聯句
authors:宣宗皇帝
paragraphs:
千巖萬壑不辭勞，遠看方知出處高。
溪澗豈能留得住，終歸大海作波濤。

title:句
authors:宣宗皇帝
paragraphs:
海岳宴咸通，七載秉鈞調四序。
一方獄市獲來蘇。

title:詠雷句
authors:昭宗皇帝
paragraphs:
只解劈牛兼劈樹，不能誅惡與誅兇。

title:春遊曲
authors:文德皇后
paragraphs:
上苑桃花朝日明，蘭閨豔妾動春情。
井上新桃偷面色，檐邊嫩柳學身輕。
花中來去看舞蝶，樹上長短聽啼鶯。
林下何須遠借問，出衆風流舊有名。

title:曳鼎歌
authors:則天皇后
paragraphs:
羲農首出，軒昊膺期。
唐虞繼踵，湯禹乘時。
天下光宅，海內雍熙。
上玄降鑒，方建隆基。

title:唐享昊天樂 第一
authors:則天皇后
paragraphs:
太陰凝至化，真耀蘊軒儀。
德邁娥臺敞，仁高[姒]幄披。
捫天遂啓極，夢日乃昇曦。

title:唐享昊天樂 第二
authors:則天皇后
paragraphs:
瞻紫極，望玄穹。
翹至懇，罄深衷。
聽雖遠，誠必通。
垂厚澤，降雲宮。

title:唐享昊天樂 第三
authors:則天皇后
paragraphs:
乾儀混成沖邃，天道下濟高明。
闓陽晨披紫闕，太一曉降黃庭。
圜壇敢申昭報，方璧冀展虔情。
丹襟式敷衷懇，玄鑒庶察微誠。

title:唐享昊天樂 第四
authors:則天皇后
paragraphs:
巍巍叡業廣，赫赫聖基隆。
菲德承先顧，禎符萃眇躬。
銘開武巖側，圖薦洛川中。
微誠詎幽感，景命忽昭融。
有懷慙紫極，無以謝玄穹。

title:唐享昊天樂 第五
authors:則天皇后
paragraphs:
朝壇霧卷，曙嶺煙沈。
爰設筐幣，式表誠心。
筵輝麗璧，樂暢和音。
仰惟靈鑒，俯察翹襟。

title:唐享昊天樂 第六
authors:則天皇后
paragraphs:
昭昭上帝，穆穆下臨。
禮崇備物，樂奏鏘金。
蘭羞委薦，桂醑盈斟。
敢希明德，幸罄莊心。

title:唐享昊天樂 第七
authors:則天皇后
paragraphs:
尊浮九醞，禮備三周。
陳誠菲奠，契福神猷。

title:唐享昊天樂 第八
authors:則天皇后
paragraphs:
奠璧郊壇昭大禮，鏘金拊石表虔誠。
始奏承雲娛帝賞，復歌調露暢韶英。

title:唐享昊天樂 第九
authors:則天皇后
paragraphs:
荷恩承顧託，執契恭臨撫。
廟略靜邊荒，天兵曜神武。
有截資先化，無爲遵舊矩。
禎符降昊穹，大業光寰宇。

title:唐享昊天樂 第十
authors:則天皇后
paragraphs:
肅肅祀典，邕邕禮秩。
三獻已周，九成斯畢。
爰撤其俎，載遷其實。
或升或降，惟誠惟質。

title:唐享昊天樂 第十一
authors:則天皇后
paragraphs:
禮終肆類，樂闋九成。
仰惟明德，敢薦非馨。
顧慙菲奠，久馳雲軿。
瞻荷靈澤，悚戀兼盈。

title:唐享昊天樂 第十二
authors:則天皇后
paragraphs:
式乾路，闢天扉。
迴日馭，動雲衣。
登金闕，入紫微。
望仙駕，仰恩徽。

title:唐明堂樂章 外辦將出
authors:則天皇后
paragraphs:
總章陳昔典，衢室禮惟神。
宏規則天地，神用叶陶鈞。
負扆三春旦，充庭萬宇賓。
顧己誠虛薄，空慙馭兆人。

title:唐明堂樂章 皇帝行
authors:則天皇后
paragraphs:
仰膺曆數，俯順謳歌。
遠安邇肅，俗阜時和。
化光玉鏡，訟息金科。
方興典禮，永戢干戈。

title:唐明堂樂章 皇嗣出入升降
authors:則天皇后
paragraphs:
至人光俗，大孝通神。
謙以表性，恭惟立身。
洪規載啓，茂典方陳。
譽隆三善，祥開萬春。

title:唐明堂樂章 迎送王公
authors:則天皇后
paragraphs:
千官肅事，萬國朝宗。
載延百辟，爰集三宮。
君臣德合，魚水斯同。
睿圖方永，周曆長隆。

title:唐明堂樂章 登歌
authors:則天皇后
paragraphs:
禮崇宗祀，志表嚴禋。
笙鏞合奏，文物惟新。
敬遵茂典，敢擇良辰。
絜誠斯著，奠謁方申。

title:唐明堂樂章 配饗
authors:則天皇后
paragraphs:
笙鏞間玉宇，文物昭清輝。
晬影臨芳奠，休光下太微。
孝思期有感，明絜庶無違。

title:唐明堂樂章 宮音
authors:則天皇后
paragraphs:
履艮包羣望，居中冠百靈。
萬方資廣運，庶品荷財成。
神功諒匪測，盛德實難名。
藻奠申誠敬，恭祀表惟馨。

title:唐明堂樂章 角音
authors:則天皇后
paragraphs:
出震位，開平秩。
扇條風，乘甲乙。
龍德盛，鳥星出。
薦珪篚，陳誠實。

title:唐明堂樂章 徵音
authors:則天皇后
paragraphs:
赫赫離精御炎陸，滔滔熾景開隆暑。
冀延神鑒俯蘭尊，式表虔襟陳桂俎。

title:唐明堂樂章 商音
authors:則天皇后
paragraphs:
律中夷則，序應收成。
功宣建武，義表惟明。
爰申禮奠，庶展翹誠。
九秋是式，百穀斯盈。

title:唐明堂樂章 羽音
authors:則天皇后
paragraphs:
葭律肇啓隆冬，蘋藻攸陳饗祭。
黃鍾既陳玉燭，紅粒方殷稔歲。

title:唐大饗拜洛樂章 昭和
authors:則天皇后
paragraphs:
九玄眷命，三聖基隆。
奉成先旨，明臺畢功。
宗祀展敬，冀表深衷。
永昌帝業，式播淳風。

title:唐大饗拜洛樂章 致和
authors:則天皇后
paragraphs:
神功不測兮運陰陽，包藏萬宇兮孕八荒。
天符既出兮帝業昌，願臨明祀兮降禎祥。

title:唐大饗拜洛樂章 咸和
authors:則天皇后
paragraphs:
坎澤祠容備舉，坤壇祭典爰申。
靈睠遙行祕躅，嘉貺薦委殊珍。
肅禮恭禋載展，翹襟邈志逾殷。
方期交際懸應。

title:唐大饗拜洛樂章 九和
authors:則天皇后
paragraphs:
祗荷坤德，欽若乾靈。
慙惕罔寘，興居匪寧。
恭崇禮則，肅奉儀形。
惟憑展敬，敢薦非馨。

title:唐大饗拜洛樂章 拜洛
authors:則天皇后
paragraphs:
菲躬承睿顧，薄德忝坤儀。
乾乾遵後命，翼翼奉先規。
撫俗勤雖切，還淳化尚虧。
未能弘至道，何以契明祇。

title:唐大饗拜洛樂章 顯和
authors:則天皇后
paragraphs:
顧德有慙虛菲，明祇屢降禎符。
汜水初呈祕象，溫洛薦表昌圖。
玄澤流恩載洽，丹襟荷渥增愉。

title:唐大饗拜洛樂章 昭和
authors:則天皇后
paragraphs:
舒云致養，合大資生。
德以恆固，功由永貞。
升歌薦序，垂幣翹誠。
虹開玉照，鳳引金聲。

title:唐大饗拜洛樂章 敬和
authors:則天皇后
paragraphs:
蘭俎既升，蘋羞可薦。
金石載設，咸英已變。
林澤斯總，山川是徧。
敢用敷誠，實惟忘倦。

title:唐大饗拜洛樂章 齊和
authors:則天皇后
paragraphs:
沈潛演貺分三極，廣大凝禎總萬方。
既薦羽旌文化啓，還呈干戚武威揚。

title:唐大饗拜洛樂章 德和
authors:則天皇后
paragraphs:
夕惕同龍契，晨兢當鳳扆。
崇儒習舊規，偃伯循先旨。
絕壤飛冠蓋，遐區麗山水。
幸承三聖餘，忻屬千年始。

title:唐大饗拜洛樂章 禋和
authors:則天皇后
paragraphs:
百禮崇容，千官肅事。
靈降舞兆，神凝有粹。
奠享咸周，威儀畢備。
奏夏登列，歌雍撤肆。

title:唐大饗拜洛樂章 通和
authors:則天皇后
paragraphs:
皇皇靈睠，穆穆神心。
暫動凝質，還歸積陰。
功玄樞紐，理寂高深。
銜恩佩德，聳志翹襟。

title:唐大饗拜洛樂章 歸和
authors:則天皇后
paragraphs:
言旋雲洞兮躡煙塗，永寧中宇兮安下都。
包涵動植兮順榮枯，長貽寶貺兮贊璇圖。

title:唐大饗拜洛樂章 歸和
authors:則天皇后
paragraphs:
調雲闋兮神座興，驂雲駕兮儼將升。
騰絳霄兮垂景祜，翹丹懇兮荷休徵。

title:唐武氏享先廟樂章
authors:則天皇后
paragraphs:
先德謙撝冠昔，嚴規節素超今。
奉國忠誠每竭，承家至孝純深。
追崇懼乖尊意，顯號恐玷徽音。
既迫王公屢請，方乃俯遂羣心。
有限無由展敬，奠醑每闕親斟。
大禮虔申典冊，蘋藻敬薦翹襟。

title:早春夜宴
authors:則天皇后
paragraphs:
九春開上節，千門敞夜扉。
蘭燈吐新燄，桂魄朗圓輝。
送酒惟須滿，流杯不用稀。
務使霞漿興，方乘汎洛歸。

title:遊九龍潭
authors:則天皇后
paragraphs:
山窗遊玉女，澗戶對瓊峰。
巖頂翔雙鳳，潭心倒九龍。
酒中浮竹葉，杯上寫芙蓉。
故驗家山賞，惟有風入松。

title:贈胡天師
authors:則天皇后
paragraphs:
高人叶高志，山服往山家。
迢迢間風月，去去隔煙霞。
碧岫窺玄洞，玉竈鍊丹砂。
今日星津上，延首望靈槎。

title:從駕幸少林寺
authors:則天皇后
paragraphs:
陪鑾遊禁苑，侍賞出蘭闈。
雲偃攢峰蓋，霞低插浪旂。
日宮疏澗戶，月殿啓巖扉。
金輪轉金地，香閣曳香衣。
鐸吟輕吹發，幡搖薄霧霏。
昔遇焚芝火，山紅連野飛。
花臺無半影，蓮塔有全輝。
實賴能仁力，攸資善世威。
慈緣興福緒，於此罄歸依。
風枝不可靜，泣血竟何追。

title:石淙
authors:則天皇后
paragraphs:
三山十洞光玄籙，玉嶠金巒鎮紫微。
均露均霜標勝壤，交風交雨列皇畿。
萬仞高巖藏日色，千尋幽澗浴雲衣。
且駐歡筵賞仁智，琱鞍薄晚雜塵飛。

title:臘日宣詔幸上苑
authors:則天皇后
paragraphs:
明朝遊上苑，火急報春知。
花須連夜發，莫待曉風吹。

title:如意娘
authors:則天皇后
paragraphs:
看朱成碧思紛紛，顦顇支離爲憶君。
不信比來長下淚，開箱驗取石榴裙。

title:製袍字賜狄仁傑
authors:則天皇后
paragraphs:
敷政術，守清勤。
升顯位，勵相臣。

title:擬小山篇
authors:徐賢妃
paragraphs:
仰幽巖而流盼，撫桂枝以凝想。
將千齡兮此遇，荃何爲兮獨往。

title:長門怨
authors:徐賢妃
paragraphs:
舊愛柏梁臺，新寵昭陽殿。
守分辭芳輦，含情泣團扇。
一朝歌舞榮，夙昔詩書賤。
頹恩誠已矣，覆水難重薦。

title:秋風函谷應詔
authors:徐賢妃
paragraphs:
秋風起函谷，勁氣動河山。
偃松千嶺上，雜雨二陵間。
低雲愁廣隰，落日慘重關。
此時飄紫氣，應驗真人還。

title:賦得北方有佳人
authors:徐賢妃
paragraphs:
由來稱獨立，本自號傾城。
柳葉眉間發，桃花臉上生。
腕搖金釧響，步轉玉環鳴。
纖腰宜寶袜，紅衫豔織成。
懸知一顧重，別覺舞腰輕。

title:進太宗
authors:徐賢妃
paragraphs:
朝來臨鏡臺，粧罷暫裴回。
千金始一笑，一召詎能來。

title:奉和聖製立春日侍宴內殿出翦綵花應制
authors:上官昭容
paragraphs:
密葉因裁吐，新花逐翦舒。
攀條雖不謬，摘橤詎知虛。
春至由來發，秋還未肯疎。

title:九月九日上幸慈恩寺登浮圖羣臣上菊花壽酒
authors:上官昭容
paragraphs:
帝里重陽節，香園萬乘來。
卻邪萸入佩，獻壽菊傳杯。
墖類承天湧，門疑待佛開。
睿詞懸日月，長得仰昭回。

title:綵書怨
authors:上官昭容
paragraphs:
葉下洞庭初，思君萬里餘。
露濃香被冷，月落錦屏虛。
欲奏江南曲，貪封薊北書。
書中無別意，惟悵久離居。

title:駕幸三會寺應制
authors:上官昭容
paragraphs:
釋子談經處，軒臣刻字留。
故臺遺老識，殘簡聖皇求。
駐蹕懷千古，開襟望九州。
四山緣塞合，二水夾城流。
宸翰陪瞻仰，天杯接獻酬。
太平詞藻盛，長願紀鴻休。

title:駕幸新豐溫泉宮獻詩三首 一
authors:上官昭容
paragraphs:
三冬季月景[龍]年，萬乘觀風出灞川。
遙看電躍龍爲馬，回矚霜原玉作田。

title:駕幸新豐溫泉宮獻詩三首 二
authors:上官昭容
paragraphs:
鸞旂掣曳拂空回，羽騎驂驔躡景來。
隱隱驪山雲外聳，迢迢御帳日邊開。

title:駕幸新豐溫泉宮獻詩三首 三
authors:上官昭容
paragraphs:
翠幕珠幃敞月營，金罍玉斝泛蘭英。
歲歲年年常扈蹕，長長久久樂升平。

title:遊長寧公主流杯池二十五首 一
authors:上官昭容
paragraphs:
逐仙賞，展幽情。
踰崑閬，邁蓬瀛。

title:遊長寧公主流杯池二十五首 二
authors:上官昭容
paragraphs:
遊魯館，陟秦臺。
汚山壁，媿瓊瓌。

title:遊長寧公主流杯池二十五首 三
authors:上官昭容
paragraphs:
檀欒竹影，飆䫻松聲。
不煩歌吹，自足娛情。

title:遊長寧公主流杯池二十五首 四
authors:上官昭容
paragraphs:
仰循茅宇，俯眄喬枝。
煙霞問訊，風月相知。

title:遊長寧公主流杯池二十五首 五
authors:上官昭容
paragraphs:
枝條鬱鬱，文質彬彬。
山林作伴，松桂爲鄰。

title:遊長寧公主流杯池二十五首 六
authors:上官昭容
paragraphs:
清波洶湧，碧樹冥蒙。
莫怪留步，因攀桂叢。

title:遊長寧公主流杯池二十五首 七
authors:上官昭容
paragraphs:
莫論圓嶠，休說方壺。
何如魯館，即是仙都。

title:遊長寧公主流杯池二十五首 八
authors:上官昭容
paragraphs:
玉環騰遠創，金埒荷殊榮。
弗玩珠璣飾，仍留仁智情。
鑿山便作室，憑樹即爲楹。
公輸與班爾，從此遂韜聲。

title:遊長寧公主流杯池二十五首 九
authors:上官昭容
paragraphs:
登山一長望，正遇九春初。
結駟填街術，閭閻滿邑居。
鬬雪梅先吐，驚風柳未舒。
直愁斜日落，不畏酒尊虛。

title:遊長寧公主流杯池二十五首 十
authors:上官昭容
paragraphs:
霽曉氣清和，披襟賞薜蘿。
玳瑁凝春色，琉璃漾水波。
跂石聊長嘯，攀松乍短歌。
除非物外者，誰就此經過。

title:遊長寧公主流杯池二十五首 十一
authors:上官昭容
paragraphs:
暫爾遊山第，淹留惜未歸。
霞窗明月滿，澗戶白雲飛。
書引藤爲架，人將薜作衣。
此真攀玩所，臨睨賞光輝。

title:遊長寧公主流杯池二十五首 十二
authors:上官昭容
paragraphs:
放曠出煙雲，蕭條自不羣。
漱流清意府，隱几避嚻氛。
石畫妝苔色，風梭織水文。
山室何爲貴？唯餘蘭桂熏。

title:遊長寧公主流杯池二十五首 十三
authors:上官昭容
paragraphs:
策杖臨霞岫，危步下霜蹊。
志逐深山靜，途隨曲澗迷。
漸覺心神逸，俄看雲霧低。
莫怪人題樹，祗爲賞幽棲。

title:遊長寧公主流杯池二十五首 十四
authors:上官昭容
paragraphs:
攀藤招逸客，偃桂協幽情。
水中看樹影，風裏聽松聲。

title:遊長寧公主流杯池二十五首 十五
authors:上官昭容
paragraphs:
攜琴侍叔夜，負局訪安期。
不應題石壁，爲記賞山時。

title:遊長寧公主流杯池二十五首 十六
authors:上官昭容
paragraphs:
泉石多仙趣，巖壑寫奇形。
欲知堪悅耳，唯聽水泠泠。

title:遊長寧公主流杯池二十五首 十七
authors:上官昭容
paragraphs:
巖壑恣登臨，瑩目復怡心。
風篁類長笛，流水當鳴琴。

title:遊長寧公主流杯池二十五首 十八
authors:上官昭容
paragraphs:
嬾步天台路，惟登地肺山。
幽巖仙桂滿，今日恣情攀。

title:遊長寧公主流杯池二十五首 十九
authors:上官昭容
paragraphs:
暫遊仁智所，蕭然松桂情。
寄言棲遯客，勿復訪蓬瀛。

title:遊長寧公主流杯池二十五首 二十
authors:上官昭容
paragraphs:
瀑溜晴疑雨，叢篁晝似昏。
山中真可玩，暫請報王孫。

title:遊長寧公主流杯池二十五首 二十一
authors:上官昭容
paragraphs:
傍池聊試筆，倚石旋題詩。
豫彈山水調，終擬從鍾期。

title:遊長寧公主流杯池二十五首 二十二
authors:上官昭容
paragraphs:
橫鋪豹皮褥，側帶鹿胎巾。
借問何爲者，山中有逸人。

title:遊長寧公主流杯池二十五首 二十三
authors:上官昭容
paragraphs:
沁水田園先自多，齊城樓觀更無過。
倩語張騫莫辛苦，人今從此識天河。

title:遊長寧公主流杯池二十五首 二十四
authors:上官昭容
paragraphs:
參差碧岫聳蓮花，潺湲綠水瑩金沙。
何須遠訪三山路，人今已到九仙家。

title:遊長寧公主流杯池二十五首 二十五
authors:上官昭容
paragraphs:
憑高瞰險足怡心，菌閣桃源不暇尋。
餘雪依林成玉樹，殘霙點岫即瑤岑。

title:句
authors:上官昭容
paragraphs:
勢如連璧友，心似臭蘭人。

title:贈張雲容舞
authors:楊貴妃
paragraphs:
羅袖動香香不已，紅蕖褭褭秋煙裏。
輕雲嶺上乍搖風，嫩柳池邊初拂水。

title:謝賜珍珠
authors:江妃
paragraphs:
桂葉雙眉久不描，殘妝和淚汚紅綃。
長門盡日無梳洗，何必珍珠慰寂寥。

title:黃臺瓜辭
authors:章懷太子
paragraphs:
種瓜黃臺下，瓜熟子離離。
一摘使瓜好，再摘使瓜稀。
三摘猶自可，摘絕抱蔓歸。

title:奉和同太子監守違戀
authors:韓王元嘉
paragraphs:
乾象開層構，離明啓少陽。
卜征從獻吉，守器屬元良。
逖矣凌周誦，遙哉掩漢莊。
好士傾南洛，多才盛北場。
地分丹鷲嶺，途間白雲鄉。
儲誠虔曉夕，宸愛積炎涼。
珠璧連霄漢，萬物仰重光。

title:奉和聖製過溫湯
authors:越王貞
paragraphs:
鳳輦騰宸駕，驪籞次乾遊。
坎德疎溫液，山隈派暖流。
寒氛空外擁，蒸氣沼中浮。
林凋帷影散，雲斂蓋陰收。
霜郊暢玄覽，參差落景遒。

title:石橋
authors:信安王禕
paragraphs:
別有經行所，迥跨重巒側。
粵因求瘼餘，倏想尋真域。
放情恣披拂，杖策聊□□。
□□□□□，□□□□色。
亂幡霧中見，雁塔雲間識。
薄煙冪遠郊，遙峰沒歸翼。
仙橋危石架，幽洞乘□□。
□□□□□，□□□易測。
二教無先後，一相平而直。
冀茲捐俗心，永懷依妙力。

title:虛池驛題屏風
authors:宜芬公主
paragraphs:
出嫁辭鄉國，由來此別難。
聖恩愁遠道，行路泣相看。
沙塞容顏盡，邊隅粉黛殘。
妾心何所斷，他日望長安。

title:嘲陸暢
authors:女學士宋氏若華
paragraphs:
十二層樓倚翠空，鳳鸞相對立梧桐。
雙成走報監門衛，莫使吳歈入漢宮。

title:奉和御製麟德殿宴百僚應制
authors:尚宮宋氏若昭
paragraphs:
垂衣臨八極，肅穆四門通。
自是無爲化，非關輔弼功。
修文招隱伏，尚武殄妖兇。
德炳韶光熾，恩霑雨露濃。
衣冠陪御宴，禮樂盛朝宗。
萬壽稱觴舉，千年信一同。

title:奉和御製麟德殿宴百官
authors:尚宮宋氏若憲
paragraphs:
端拱承休命，時清荷聖皇。
四聰聞受諫，五服遠朝王。
景媚鶯初囀，春殘日更長。
命筵多濟濟，盛樂復鏘鏘。
酆鎬誰將敵，橫汾未可方。
願齊山嶽壽，祉福永無疆。

title:奉和麟德殿宴百僚應[制]
authors:鮑氏君徽
paragraphs:
睿澤先寰海，功成展武韶。
戈鋋清外壘，文物盛中朝。
聖祚山河固，宸章日月昭。
玉筵鸞鵠集，仙管鳳皇調。
御柳新低綠，宮鶯乍囀嬌。
願將[億]兆慶，千祀奉神堯。

title:關山月
authors:鮑氏君徽
paragraphs:
高高秋月明，北照遼陽城。
塞迥光初滿，風多暈更生。
征人望鄉思，戰馬聞鼙驚。
朔風悲邊草，胡沙暗虜營。
霜凝匣中劒，風憊原上旌。
早晚謁金闕，不聞刁斗聲。

title:惜花吟
authors:鮑氏君徽
paragraphs:
枝上花，花下人，可憐顏色俱青春。
昨日看花花灼灼，今朝看花花欲落。
不如盡此花下歡，莫待春風總吹卻。
鶯歌蝶舞韶光長，紅爐煑茗松花香。
妝成罷吟恣遊後，獨把芳枝歸洞房。

title:東亭茶宴
authors:鮑氏君徽
paragraphs:
閑朝向曉出簾櫳，茗宴東亭四望通。
遠眺城池山色裏，俯聆絃管水聲中。
幽篁引沼新抽翠，芳槿低檐欲吐紅。
坐久此中無限興，更憐團扇起清風。

title:夜夢
authors:蕭妃
paragraphs:
昨日夢君歸，賤妾下鳴機。
極知意氣薄，不著去時衣。
故言如夢裏，賴得雁書飛。

title:詠燈
authors:南唐先主李昪
paragraphs:
一點分明值萬金，開時惟怕冷風侵。
主人若也勤挑撥，敢向尊前不盡心。

title:遊後湖賞蓮花
authors:嗣主璟
paragraphs:
蓼花蘸水火不滅，水鳥驚魚銀梭投。
滿目荷花千萬頃，紅碧相雜敷清流。
孫武已斬吳宮女，琉璃池上佳人頭。

title:保大五年元日大雪同太弟景遂汪王景逷齊王景逵進士李建勳中書徐鉉勤政殿學士張義方登樓賦
authors:嗣主璟
paragraphs:
珠簾高卷莫輕遮，往往相逢隔歲華。
春氣昨宵飄律管，東風今日放梅花。
素姿好把芳姿掩，落勢還同舞勢斜。
坐有賓朋尊有酒，可憐清味屬儂家。

title:句
authors:嗣主璟
paragraphs:
靈槎思浩蕩，老鶴倚崆峒。
蒼苔迷古道，紅葉亂朝霞。
棲鳳枝梢猶輭弱，化龍形狀已依稀。

title:九月十日偶書
authors:後主煜
paragraphs:
晚雨秋陰酒乍醒，感時心緒杳難平。
黃花冷落不成豔，紅葉颼飀競鼓聲。
背世返能厭俗態，偶緣猶未忘多情。
自從雙鬢斑斑白，不學安仁卻自驚。

title:秋鶯
authors:後主煜
paragraphs:
殘鶯何事不知秋，橫過幽林尚獨遊。
老舌百般傾耳聽，深黃一點入煙流。
棲遲背世同悲魯，瀏亮如笙碎在緱。
莫更留連好歸去，露華淒冷蓼花愁。

title:病起題山舍壁
authors:後主煜
paragraphs:
山舍初成病乍輕，杖藜巾褐稱閑情。
爐開小火深回暖，溝引新流幾曲聲。
暫約彭涓安朽質，終期宗遠問無生。
誰能役役塵中累，貪合魚龍搆強名。

title:送鄧王二十弟從益牧宣城
authors:後主煜
paragraphs:
且維輕舸更遲遲，別酒重傾惜解攜。
浩浪侵愁光蕩漾，亂山凝恨色高低。
君馳檜楫情何極，我凭闌干日向西。
咫尺煙江幾多地，不須懷抱重淒淒。

title:渡中江望石城泣下
authors:後主煜
paragraphs:
江南江北舊家鄉，三十年來夢一場。
吳苑宮闈今冷落，廣陵臺殿已荒涼。
雲籠遠岫愁千片，雨打歸舟淚萬行。
兄弟四人三百口，不堪閑坐細思量。

title:輓辭 一
authors:後主煜
paragraphs:
珠碎眼前珍，花凋世外春。
未銷心裏恨，又失掌中身。
玉笥猶殘藥，香匳已染塵。
前哀將後感，無淚可霑巾。

title:輓辭 二
authors:後主煜
paragraphs:
豔質同芳樹，浮危道略同。
正悲春落實，又苦雨傷叢。
穠麗今何在？飄零事已空。
沈沈無問處，千載謝東風。

title:悼詩
authors:後主煜
paragraphs:
永念難消釋，孤懷痛自嗟。
雨深秋寂莫，愁引病增加。
咽絕風前思，昏濛眼上花。
空王應念我，窮子正迷家。

title:感懷 一
authors:後主煜
paragraphs:
又見桐花發舊枝，一樓煙雨暮淒淒。
凭闌惆悵人誰會，不覺澘然淚眼低。

title:感懷 二
authors:後主煜
paragraphs:
層城無復見嬌姿，佳節纏哀不自持。
空有當年舊煙月，芙蓉城上哭蛾眉。

title:梅花
authors:後主煜
paragraphs:
殷勤移植地，曲檻小闌邊。
共約重芳日，還憂不盛妍。
阻風開步障，乘月溉寒泉。
誰料花前後，蛾眉卻不全。

title:梅花
authors:後主煜
paragraphs:
失却煙花主，東君自不知。
清香更何用，猶發去年枝。

title:書靈筵手巾
authors:後主煜
paragraphs:
浮生共顦顇，壯歲失嬋娟。
汗手遺香漬，痕眉染黛煙。

title:書琵琶背
authors:後主煜
paragraphs:
侁自肩如削，難勝數縷絛。
天香留鳳尾，餘煖在檀槽。

title:病中感懷
authors:後主煜
paragraphs:
顦顇年來甚，蕭條益自傷。
風威侵病骨，雨氣咽愁腸。
夜鼎唯煎藥，朝髭半染霜。
前緣竟何似，誰與問空王。

title:病中書事
authors:後主煜
paragraphs:
病身堅固道情深，宴坐清香思自任。
月照靜居唯擣藥，門扃幽院只來禽。
庸醫嬾聽詞何取，小婢將行力未禁。
賴問空門知氣味，不然煩惱萬塗侵。

title:賜宮人慶奴
authors:後主煜
paragraphs:
風情漸老見春羞，到處消魂感舊遊。
多謝長條似相識，強垂煙態拂人頭。

title:題金樓子後
authors:後主煜
paragraphs:
牙籤萬軸裹紅綃，王粲書同付火燒。
不於祖龍留面目，遺篇那得到今朝。

title:句
authors:後主煜
paragraphs:
迢迢牽牛星，杳在河之陽。
粲粲黃姑女，耿耿遙相望。
鸎狂應有恨，蝶舞已無多。
揖讓月在手，動搖風滿懷。
病態如衰弱，厭厭向五年。
衰顏一病難牽復，曉殿君臨頗自羞。
冷笑秦皇經遠略，靜憐姬滿苦時巡。
鬢從今日添新白，菊是去年依舊黃。
萬古到頭歸一死，醉鄉葬地有高原。
人生不滿百，剛作千年畫。
日暎仙雲薄，秋高天碧深。
烏照始潛輝，龍燭便爭秉。
凝珠滿露枝，遊颺日已西。
肅穆寒初至，九重開扇鵠。
四牖炳燈魚，羽觴無算酌。
傾盌更爲壽，深卮遞酬賓。

title:薔薇詩一首十八韻呈東海侍郎徐鉉
authors:韓王從善
paragraphs:
綠影覆幽池，芳菲四月時。
管弦朝夕興，組繡百千枝。
盛引牆看徧，高煩架屢移。
露輕濡綵筆，蜂誤拂吟髭。
日照玲瓏幔，風搖翡翠帷。
早紅飄蘚地，狂蔓挂蛛絲。
嫩刺牽衣細，新條窣草垂。
晚香難暫捨，嬌態自相窺。
深淺分前後，榮華互盛衰。
尊前留客久，月下欲歸遲。
何處繁臨砌？誰家密映籬。
絳羅房燦爛，碧玉葉參差。
分得殷勤種，開來遠近知。
晶熒歌袖袂，柔弱舞腰支。
膏麝誰將比，庭萱自合嗤。
勻妝低水鑑，泣淚滴煙𩅰。
畫擬憑梁廣，名宜亞楚姬。
寄君十八韻，思拙媿新奇。

title:觀棊
authors:吉王從謙
paragraphs:
竹林二君子，盡日竟沈吟。
相對終無語，爭先各有心。
恃強斯有失，守分固無侵。
若算機籌處，滄滄海未深。

title:贈別唐太師道襲
authors:蜀高祖王建
paragraphs:
丱歲便將爲肘腋，二紀何曾離一日。
更深猶尚立案前，敷奏柔和不傷物。
今朝榮貴慰我心，雙旌引向重城出。
褒斜舊地委勳賢，從此生靈永泰息。

title:幸秦川上梓潼山
authors:後主衍
paragraphs:
喬巖簇冷煙，幽徑上寒天。
下瞰峨眉嶺，上窺華岳巔。
驅馳非取樂，按幸爲憂邊。
此去如登陟，歌樓路幾千。

title:題劒門
authors:後主衍
paragraphs:
緩轡踰雙劒，行行躡石稜。
作千尋壁壘，爲萬祀依憑。
道德雖無取，江山粗可矜。
回看城闕路，雲疊樹層層。

title:過白衛嶺和韓昭
authors:後主衍
paragraphs:
先朝神武力開邊，畫斷封疆四五千。
前望隴山屯劒戟，後憑巫峽鎖烽煙。
軒皇尚自親平寇，嬴政徒勞愛學仙。
想到隗宮尋勝處，正應鶯語暮春天。

title:宮詞
authors:後主衍
paragraphs:
輝輝赫赫浮玉雲，宣華池上月華新。
月華如水浸宮殿，有酒不醉真癡人。

title:醉妝詞
authors:後主衍
paragraphs:
者邊走，那邊走，只是尋花柳。
那邊走，者邊走，莫厭金杯酒。

title:句
authors:後主衍
paragraphs:
不緣朝闕去，好此結茅廬。

title:巡衣錦軍製還鄉歌
authors:吳越王錢鏐
paragraphs:
三節還鄉兮挂錦衣，碧天朗朗兮愛日暉。
功成道上兮列旌旗，父老遠來兮相追隨。
家山鄉眷兮會時稀，今朝設宴兮觥散飛。
斗牛無孛兮民無欺，吳越一王兮駟馬歸。

title:沒了期歌 一
authors:吳越王錢鏐
paragraphs:
沒了期，沒了期，營基纔了又倉基。

title:沒了期歌 二
authors:吳越王錢鏐
paragraphs:
沒了期，沒了期，春衣纔了又冬衣。

title:句
authors:吳越王錢鏐
paragraphs:
須將一片地，付與有心人。
黃河信有澄清日，後代應難繼此才。
傳語龍王幷水府，錢塘借與築錢城。

title:宮中作
authors:後王錢俶
paragraphs:
廊廡周遭翠幕遮，禁林深處絕喧譁。
界開日影憐窗紙，穿破苔痕惡筍芽。
西第晚宜供露茗，小池寒欲結冰花。
謝公未是深沈量，猶把輸贏局上誇。

title:避暑摩訶池上作
authors:後蜀嗣主孟昶
paragraphs:
冰肌玉骨清無汗，水殿風來暗香暖。
簾開明月獨窺人，敧枕釵橫雲鬢亂。
起來瓊戶寂無聲，時見疎星渡河漢。
屈指西風幾時來，只恐流年暗中換。

title:批葉翹諫書紙尾
authors:閩王王繼鵬
paragraphs:
春色曾看紫陌頭，亂紅飛盡不禁愁。
人情自厭芳華歇，一葉隨風落御溝。

title:丈人觀
authors:蜀太后徐氏
paragraphs:
早與元妃慕至化，同躋靈嶽訪真仙。
當時信有壺中景，今日親來洞裏天。
儀仗影空寥廓外，金絲聲揭翠微巔。
惟慙未致華胥理，徒卜升平萬萬年。

title:玄都觀
authors:蜀太后徐氏
paragraphs:
千尋綠嶂夾流溪，登眺因知海岳低。
瀑布迸舂青石碎，輪茵橫翦翠峰齊。
步黏苔蘚龍橋滑，日閉煙羅鳥徑迷。
莫道穹天無路到，此山便是碧雲梯。

title:丈人觀謁先帝御容
authors:蜀太后徐氏
paragraphs:
聖帝歸梧野，躬來謁聖顏。
旋登三徑路，似陟九嶷山。
日照堆嵐迥，雲橫積翠間。
期修封禪禮，方俟再躋攀。

title:題金華宮
authors:蜀太后徐氏
paragraphs:
再到金華頂，玄都訪道回。
雲披分景象，黛鎖顯樓臺。
雨滌前山淨，風吹去路開。
翠屏夾流水，何必羨蓬萊。

title:丹景山至德寺
authors:蜀太后徐氏
paragraphs:
周回雲水遊丹景，因與真妃眺上方。
晴日曉升金晃曜，寒泉夜落玉丁當。
松梢月轉琴栖影，柏徑風牽麝食香。
虔煠六銖宜鑄祝，惟祈聖祉保遐昌。

title:題彭州陽平化
authors:蜀太后徐氏
paragraphs:
尋真游勝境，巡禮到陽平。
水遠波瀾碧，山高氣象清。
殿嚴孫氏貌，碑暗係師名。
夜月登壇醮，松風森磬聲。

title:三學山夜看聖燈
authors:蜀太后徐氏
paragraphs:
虔禱游靈境，元妃夙志同。
玉香焚靜夜，銀燭炫遼空。
泉漱雲根月，鐘敲檜杪風。
印金標聖迹，飛石顯神功。
滿望天涯極，平臨日脚紅。
猿來齋石上，僧集講筵中。
頓作超三界，渾疑證六通。
願成修偃化，社稷保延洪。

title:題天迴驛
authors:蜀太后徐氏
paragraphs:
周遊靈境散幽情，千里江山暫得行。
所恨風光看未足，卻驅金翠入龜城。

title:丈人觀
authors:蜀太妃徐氏
paragraphs:
獲陪翠輦喜殊常，同涉仙壇豈厭長。
不羨乘鸞入煙霧，此中便是五雲鄉。

title:玄都觀
authors:蜀太妃徐氏
paragraphs:
登尋丹壑到玄都，接日紅霞照座隅。
即向周回巖下看，似看曾進畫圖無。

title:游丈人觀謁先帝御容
authors:蜀太妃徐氏
paragraphs:
共謁御容儀，還同在禁闈。
笙歌喧寶殿，彩仗耀金徽。
清淚霑羅袂，紅霞拂繡衣。
九疑山水遠，無路繼湘妃。

title:題金華宮
authors:蜀太妃徐氏
paragraphs:
碧煙紅霧漾人衣，宿霧蒼苔石徑危。
風巧解吹松上曲，蝶嬌頻采臉邊脂。
同尋僻境思攜手，暗指遙山學畫眉。
好把身心清淨處，角冠霞帔事希夷。

title:和題丹景山至德寺
authors:蜀太妃徐氏
paragraphs:
丹景山頭宿梵宮，玉輪金輅駐虛空。
軍持無水注寒碧，蘭若有花開晚紅。
武士盡排青嶂下，內人皆在講筵中。
我家帝子傳王業，積善終期四海同。

title:題彭州陽平化
authors:蜀太妃徐氏
paragraphs:
雲浮翠輦屆陽平，真似驂鸞到上清。
風起半厓聞虎嘯，雨來當面見龍行。
晚尋水澗聽松韻，夜上星壇看月明。
長恐前身居此境，玉皇教向錦城生。

title:三學山夜看聖燈
authors:蜀太妃徐氏
paragraphs:
聖燈千萬炬，旋向碧空生。
細雨溼不暗，好風吹更明。
磬敲金地響，僧唱梵天聲。
若說無心法，此光如有情。

title:題天迴驛
authors:蜀太妃徐氏
paragraphs:
翠驛紅亭近玉京，夢魂猶是在青城。
比來出看江山景，却被江山看出行。

title:郊廟歌辭 祀圜丘樂章 豫和
authors:褚亮
paragraphs:
上靈睠命膺會昌，盛德殷薦叶辰良。
景福降兮聖德遠，玄化穆兮天曆長。

title:郊廟歌辭 祀圜丘樂章 太和
authors:褚亮
paragraphs:
穆穆我后，道應千齡。
登三處大，得一居貞。
禮惟崇德，樂以和聲。
百神仰止，天下文明。

title:郊廟歌辭 祀圜丘樂章 肅和
authors:褚亮
paragraphs:
闓陽播氣，甄曜垂明。
有赫圜宰，深仁曲成。
日麗蒼璧，煙開紫營。
聿遵乾享，式降鴻禎。

title:郊廟歌辭 祀圜丘樂章 雍和
authors:褚亮
paragraphs:
欽惟大帝，[載]仰皇穹。
始命田燭，爰啓郊宮。
雲門駭聽，雷鼓鳴空。
神其介祀，景祚斯融。

title:郊廟歌辭 祀圜丘樂章 壽和
authors:褚亮
paragraphs:
八音斯奏，三獻畢陳。
寶祚惟永，暉光日新。

title:郊廟歌辭 祀圜丘樂章 舒和
authors:褚亮
paragraphs:
疊璧凝影皇壇路，編珠流彩帝郊前。
已奏黃鍾歌大呂，還符寶曆祚昌年。

title:郊廟歌辭 祀圜丘樂章 凱安
authors:褚亮
paragraphs:
昔在炎運終，中華亂無象。
酆郊赤烏見，邙山黑雲上。
大賚下周車，禁暴開殷網。
幽明同叶贊，鼎祚齊天壤。

title:郊廟歌辭 祀圜丘樂章 豫和
authors:褚亮
paragraphs:
歌奏畢兮禮獻終，六龍馭兮神將昇。
明德感兮非黍稷，降福簡兮祚休徵。

title:郊廟歌辭 郊天舊樂章 豫和
authors:不詳
paragraphs:
蘋蘩禮著，黍稷誠微。
音盈鳳管，彩駐龍旂。
洪歆式就，介福攸歸。
送樂有闋，靈馭遄飛。

title:郊廟歌辭 武后大享昊天樂章 一
authors:不詳
paragraphs:
大陰凝至化，真耀蘊軒儀。
德邁娥臺敞，仁高姒幄披。
捫天遂啓極，夢日乃昇曦。

title:郊廟歌辭 武后大享昊天樂章 二
authors:不詳
paragraphs:
瞻紫極，望玄穹。
翹至懇，罄深衷。
聽雖遠，誠必通。
垂厚澤，降雲宮。

title:郊廟歌辭 武后大享昊天樂章 三
authors:不詳
paragraphs:
乾儀混成沖邃，天道下濟高明。
闓陽晨披紫闕，太一曉降黃庭。
圓壇敢[申]昭報，方璧冀展虔情。
丹禁式敷衷懇，玄鑒庶察微誠。

title:郊廟歌辭 武后大享昊天樂章 四
authors:不詳
paragraphs:
巍巍睿業廣，赫赫聖基隆。
菲德承先顧，禎符萃眇躬。
銘開武巖側，圖薦洛川中。
微誠詎幽感，景命忽昭融。
有懷慙紫極，無以謝玄穹。

title:郊廟歌辭 武后大享昊天樂章 五
authors:不詳
paragraphs:
朝壇霧卷，曙嶺煙沈。
爰設筐幣，式表誠心。
筵輝麗璧，樂暢和音。
仰惟靈鑒，俯察翹襟。

title:郊廟歌辭 武后大享昊天樂章 六
authors:不詳
paragraphs:
昭昭上帝，穆穆下臨。
禮崇備物，樂奏鏘金。
蘭羞委薦，桂醑盈斟。
敢希[明]德，聿罄莊心。

title:郊廟歌辭 武后大享昊天樂章 七
authors:不詳
paragraphs:
樽浮九醞，禮備三周。
陳誠菲奠，契福神猷。

title:郊廟歌辭 武后大享昊天樂章 八
authors:不詳
paragraphs:
奠璧郊壇昭大禮，鏘金拊石表虔誠。
始奏承雲娛帝賞，復歌調露暢韶英。

title:郊廟歌辭 武后大享昊天樂章 九
authors:不詳
paragraphs:
荷恩承顧託，執契恭臨撫。
廟畧靜邊荒，天兵耀神武。
有截資先化，無爲遵舊矩。
禎符降昊穹，大業光寰宇。

title:郊廟歌辭 武后大享昊天樂章 十
authors:不詳
paragraphs:
肅肅祀典，邕邕禮秩。
三獻已周，九成斯畢。
爰撤其俎，載遷其實。
或升或降，唯誠唯質。

title:郊廟歌辭 武后大享昊天樂章 十一
authors:不詳
paragraphs:
禮終肆類，樂闋九成。
仰惟明德，敢薦非馨。
顧慙菲奠，久駐雲軿。
瞻荷靈澤，悚戀兼盈。

title:郊廟歌辭 武后大享昊天樂章 十二
authors:不詳
paragraphs:
式乾路，闢天扉。
迴日馭，動雲衣。
登金闕，入紫微。
望仙駕，仰恩徽。

title:郊廟歌辭 中宗祀昊天樂章 豫和
authors:不詳
paragraphs:
天之曆數歸睿唐，顧惟菲德欽昊蒼。
撰吉日兮表殷薦，冀神鑒兮降闓陽。

title:郊廟歌辭 中宗祀昊天樂章 太和
authors:不詳
paragraphs:
恭臨寶位，肅奉瑤圖。
恆思解網，每軫泣辜。
德慙巢燧，化劣唐虞。
期我良弼，式贊嘉謨。

title:郊廟歌辭 中宗祀昊天樂章 告謝
authors:不詳
paragraphs:
得一流玄澤，通三御紫宸。
遠叶千齡運，遐銷九域塵。
絕瑞駢闐集，殊祥絡繹臻。
登年慶棲畝，稔歲賀盈囷。

title:郊廟歌辭 中宗祀昊天樂章 肅和
authors:不詳
paragraphs:
悠哉廣覆，大矣曲成。
九玄著象，七曜貞明。
珪璧是奠，醞酎斯盈。
作樂崇德，爰暢咸英。

title:郊廟歌辭 中宗祀昊天樂章 雍和
authors:不詳
paragraphs:
郊壇展敬，嚴配因心。
孤竹簫管，空桑瑟琴。
肅穆大禮，鏗鏘八音。
恭惟上帝，希降靈歆。

title:郊廟歌辭 中宗祀昊天樂章 福和
authors:不詳
paragraphs:
九成爰奏，三獻式陳。
欽承景福，恭託明禋。

title:郊廟歌辭 中宗祀昊天樂章 中宮助祭升壇
authors:不詳
paragraphs:
坤元光至德，柔訓闡皇風。
芣苡芳聲遠，螽斯美化隆。
睿範超千載，嘉猷備六宮。
肅恭陪盛典，欽若薦禋宗。

title:郊廟歌辭 中宗祀昊天樂章 亞獻
authors:不詳
paragraphs:
三靈降饗，三后配神。
虔敷藻奠，敬展郊禋。

title:郊廟歌辭 中宗祀昊天樂章 舒和
authors:不詳
paragraphs:
已陳粢盛敷嚴祀，更奏笙鏞協雅聲。
璇圖寶曆欣寧謐，晏俗淳風樂太平。

title:郊廟歌辭 中宗祀昊天樂章 凱安
authors:不詳
paragraphs:
堂堂聖祖興，赫赫昌基泰。
戎車盟津偃，玉帛塗山會。
舜日啓祥暉，堯雲卷征斾。
風猷被有截，聲教覃無外。

title:郊廟歌辭 明皇祀圜丘樂章 豫和
authors:不詳
paragraphs:
至矣丕搆，烝哉太平。
授犧膺籙，復禹繼明。
草木仁化，鳧鷖頌聲。
祀宗陳德，無媿斯誠。

title:郊廟歌辭 明皇祀圜丘樂章 太和
authors:不詳
paragraphs:
郊壇齋帝，禮樂祀天。
丹青寰宇，宮徵山川。
神祇畢降，行止重旋。
融融穆穆，納祉洪延。

title:郊廟歌辭 明皇祀圜丘樂章 肅和
authors:不詳
paragraphs:
止奏潛聆，登儀宿囀。
太玉躬奉，參鍾首奠。
簠簋聿昇，犧牲遰薦。
昭事顒若，存存以俔。

title:郊廟歌辭 明皇祀圜丘樂章 雍和
authors:不詳
paragraphs:
爛雲普洽，律風無外。
千品其凝，九賓斯會。
禋尊晉燭，純犧滌汰。
玄覆攸廣，鴻休汪濊。

title:郊廟歌辭 明皇祀圜丘樂章 壽和
authors:不詳
paragraphs:
六變爰闋，八階載虔。
祐我皇祚，於萬斯年。

title:郊廟歌辭 明皇祀圜丘樂章 壽和
authors:不詳
paragraphs:
於赫聖祖，龍飛晉陽。
底定萬國，奄有四方。
功格上下，道冠農黃。
郊天配享，德合無疆。

title:郊廟歌辭 明皇祀圜丘樂章 壽和
authors:不詳
paragraphs:
崇崇泰畤，肅肅嚴禋。
粢盛既潔，金石畢陳。
上帝來享，介福爰臻。
受釐合祉，寶祚維新。

title:郊廟歌辭 明皇祀圜丘樂章 舒和
authors:不詳
paragraphs:
祝史正辭，人神叶慶。
福以德招，享以誠應。
六變云備，百禮斯浹。
祀事孔明，祚流萬葉。

title:郊廟歌辭 明皇祀圜丘樂章 凱安
authors:不詳
paragraphs:
馨香惟后德，明命光天保。
肅和崇聖靈，陳信表皇道。
玉鏚初蹈厲，金匏既靜好。

title:郊廟歌辭 明皇祀圜丘樂章 豫和
authors:不詳
paragraphs:
大號成命，思文配天。
神光肸蠁，龍駕言旋。
眇眇閶闔，昭昭上玄。
俾昌而大，於斯萬年。

title:郊廟歌辭 明皇祀圜丘樂章 太和
authors:不詳
paragraphs:
六成既闋，三薦云終。
神心具醉，聖敬愈崇。
受釐皇邸，回蹕帷宮。
穰穰之福，永永無窮。

title:郊廟歌辭 封泰山樂章 豫和 一
authors:張說
paragraphs:
款泰壇，柴泰清。
受天命，報天成。
竦皇心，薦樂聲。
志上達，歌下迎。

title:郊廟歌辭 封泰山樂章 豫和 二
authors:張說
paragraphs:
億上帝，臨下庭。
騎日月，陪列星。
嘉祝信，大糦馨。
澹神心，醉皇靈。

title:郊廟歌辭 封泰山樂章 豫和 三
authors:張說
paragraphs:
相百辟，貢八荒。
九歌敍，萬舞翔。
肅振振，鏗皇皇。
帝欣欣，福穰穰。

title:郊廟歌辭 封泰山樂章 豫和 四
authors:張說
paragraphs:
高在上，道光明。
物資始，德難名。
承眷命，牧蒼生。
寰宇謐，太階平。

title:郊廟歌辭 封泰山樂章 豫和 五
authors:張說
paragraphs:
天道無親，至誠與鄰。
山川遍禮，宮徵維新。
玉帛非盛，聰明會真。
正斯一德，通乎百神。

title:郊廟歌辭 封泰山樂章 豫和 六
authors:張說
paragraphs:
饗帝饗親，維孝維聖。
緝熙懿德，敷揚成命。
華夷志同，笙鏞禮盛。
明靈降止，感此誠敬。

title:郊廟歌辭 封泰山樂章 太和
authors:張說
paragraphs:
孝敬中發，和容外彰。
騰華照宇，如昇太陽。
貞璧就奠，玄靈垂光。
禮樂具舉，濟濟洋洋。

title:郊廟歌辭 封泰山樂章 肅和
authors:張說
paragraphs:
奠祖配天，承天享帝。
百靈咸秩，四海來祭。
植我蒼璧，布我玄製。
華日裴回，神煙容裔。

title:郊廟歌辭 封泰山樂章 雍和
authors:張說
paragraphs:
俎豆有馥，粢盛潔豐。
亦有和羹，既戒既平。
鐘鼓管磬，肅唱和鳴。
皇皇后祖，來我思成。

title:郊廟歌辭 封泰山樂章 壽和
authors:張說
paragraphs:
烝烝我后，享獻惟夤。
躬酌鬱鬯，跪奠明神。
孝莫孝乎，配上帝親。
敬莫敬乎，教天下臣。

title:郊廟歌辭 封泰山樂章 壽和
authors:張說
paragraphs:
皇祖嚴配，配享皇天。
皇皇降嘏，天子萬年。

title:郊廟歌辭 封泰山樂章 舒和
authors:張說
paragraphs:
六鐘翕協六變成，八佾倘佯八風生。
樂九[韶]兮人神感，美七德兮天地清。

title:郊廟歌辭 封泰山樂章 凱安
authors:張說
paragraphs:
烈祖順三靈，文宗威四海。
黃鉞誅羣盜，朱旗掃多罪。
戢兵天下安，約法人心改。
大哉干羽意，長見風雲在。

title:郊廟歌辭 封泰山樂章 豫和
authors:張說
paragraphs:
樂已終，[煙]燎上。
懷靈惠，結皇想。
歸風疾，迴風爽。
百[福]來，衆神往。

title:郊廟歌辭 祈穀樂章 肅和
authors:不詳
paragraphs:
履艮斯繩，居中體正。
龍運垂祉，昭符啓聖。
式事嚴禋，聿懷嘉慶。
惟帝永錫，時皇休命。

title:郊廟歌辭 祈穀樂章 雍和
authors:不詳
paragraphs:
殷薦乘春，太壇臨曙。
八簋盈和，六瑚登御。
嘉稷匪歆，德馨斯飫。
祝嘏無易，靈心有豫。

title:郊廟歌辭 祈穀樂章 舒和
authors:不詳
paragraphs:
玉帛犧牲申敬享，金絲鏚羽盛音容。
庶俾億齡禔景福，長欣萬宇洽時邕。

title:郊廟歌辭 明堂樂章 肅和
authors:褚亮
paragraphs:
象天御宇，乘時布政。
嚴配申虔，宗禋展敬。
罇罍盈列，樹羽交映。
玉幣通誠，祚隆皇聖。

title:郊廟歌辭 明堂樂章 雍和
authors:褚亮
paragraphs:
八牖晨披，五精朝奠。
霧凝璇篚，風清金縣。
神滌備全，明粢豐衍。
載絜彝俎，陳誠以薦。

title:郊廟歌辭 明堂樂章 舒和
authors:褚亮
paragraphs:
御扆合宮承寶曆，席圖重館奉明靈。
偃武修文九圍泰，沈烽靜柝八荒寧。

title:郊廟歌辭 武后明堂樂章 外辦將出
authors:武則天
paragraphs:
總章陳昔典，衢室禮惟神。
宏規則天地，神用叶陶鈞。
負扆三春旦，充庭萬宇賓。
顧己誠虛薄，空慙億兆人。

title:郊廟歌辭 武后明堂樂章 皇帝行
authors:武則天
paragraphs:
仰膺曆數，俯順謳歌。
遠安邇肅，俗阜時和。
化光玉鏡，訟息金科。
方興典禮，永戢干戈。

title:郊廟歌辭 武后明堂樂章 皇嗣出入升降
authors:武則天
paragraphs:
至人光俗，大孝通神。
謙以表性，恭惟立身。
洪規載啓，茂典方陳。
譽隆三善，祥開萬春。

title:郊廟歌辭 武后明堂樂章 迎送王公
authors:武則天
paragraphs:
千官肅事，萬國朝宗。
載延百辟，爰集三宮。
君臣德合，魚水斯同。
睿圖方永，周曆長隆。

title:郊廟歌辭 武后明堂樂章 登歌
authors:武則天
paragraphs:
禮崇宗祀，志表嚴禋。
笙鏞合奏，文物維新。
敬遵茂典，敢擇良辰。
絜誠斯著，奠謁方申。

title:郊廟歌辭 武后明堂樂章 配饗
authors:武則天
paragraphs:
笙鏞間玉宇，文物昭清暉。
睟影臨芳奠，休光下太微。
孝思期有感，明絜庶無違。

title:郊廟歌辭 武后明堂樂章 宮音
authors:武則天
paragraphs:
履艮包羣望，居中冠百靈。
萬方資廣運，庶品荷財成。
神功諒匪測，盛德實難名。
藻奠申誠敬，恭祀表惟馨。

title:郊廟歌辭 武后明堂樂章 角音
authors:武則天
paragraphs:
出震位，開平秩。
扇條風，乘甲乙。
龍德盛，鳥星出。
薦珪篚，陳誠實。

title:郊廟歌辭 武后明堂樂章 徵音
authors:武則天
paragraphs:
赫赫離精御炎陸，滔滔熾景開隆暑。
冀延神鑒俯蘭罇，式表虔襟陳桂俎。

title:郊廟歌辭 武后明堂樂章 商音
authors:武則天
paragraphs:
律中夷則，序應收成。
功宣建武，義表惟明。
爰申禮奠，庶展翹誠。
九秋是式，百穀斯盈。

title:郊廟歌辭 武后明堂樂章 羽音
authors:武則天
paragraphs:
葭律肇啓隆冬，蘋藻攸陳饗祭。
黃鍾既陳玉燭，紅粒方殷稔歲。

title:郊廟歌辭 雩祀樂章 肅和
authors:褚亮
paragraphs:
朱鳥開辰，蒼龍啓映。
大帝昭饗，羣生展敬。
禮備懷柔，功宣舞詠。
旬液應序，年祥協慶。

title:郊廟歌辭 雩祀樂章 雍和
authors:褚亮
paragraphs:
紺筵分彩，珤圖吐絢。
風管晨凝，雲歌曉囀。
肅事蘭羞，虔申桂奠。
百穀斯登，萬箱攸薦。

title:郊廟歌辭 雩祀樂章 舒和
authors:褚亮
paragraphs:
鳳曲登歌調令序，龍雩集舞汎祥風。
綵旞雲迴昭睿德，朱干電發表神功。

title:郊廟歌辭 雩祀樂章 豫和
authors:不詳
paragraphs:
鳥緯遷序，龍星見辰。
純陽在律，明德崇禋。
五方降帝，萬宇安人。
恭以致享，肅以迎神。

title:郊廟歌辭 雩祀樂章 豫和
authors:不詳
paragraphs:
祀遵經設，享緣誠舉。
獻畢于樽，徹臨于俎。
舞止干戚，樂停柷敔。
歌以送神，神還其所。

title:郊廟歌辭 五郊樂章 黃帝宮音
authors:魏徵
paragraphs:
黃中正位，含章居貞。
既長六律，兼和五聲。
畢陳萬舞，乃薦斯牲。
神其下降，永祚休平。

title:郊廟歌辭 五郊樂章 黃帝宮音 肅和
authors:魏徵
paragraphs:
眇眇方輿，蒼蒼圜蓋。
至哉樞紐，宅中圖大。
氣調四序，風和萬籟。
祚我明德，時雍道泰。

title:郊廟歌辭 五郊樂章 黃帝宮音 雍和
authors:魏徵
paragraphs:
金縣夕肆，玉俎朝陳。
饗薦黃道，芬流紫宸。
迺誠迺敬，載享載禋。
崇薦斯在，惟皇是賓。

title:郊廟歌辭 五郊樂章 黃帝宮音 舒和
authors:魏徵
paragraphs:
御徵乘宮出郊甸，安歌率舞遞將迎。
自有雲門符帝賞，猶持雷鼓答天成。

title:郊廟歌辭 五郊樂章 青帝角音
authors:魏徵
paragraphs:
鶴雲旦起，鳥星昏集。
律候新風，陽開初蟄。
至德可饗，行潦斯挹。
錫以無疆，蒸人乃粒。

title:郊廟歌辭 五郊樂章 青帝角音 肅和
authors:魏徵
paragraphs:
玄鳥司春，蒼龍登歲。
節物變柳，光風轉蕙。
瑤席降神，朱弦饗帝。
誠備祝嘏，禮殫珪幣。

title:郊廟歌辭 五郊樂章 青帝角音 雍和
authors:魏徵
paragraphs:
大樂稀音，至誠簡禮。
文物棣棣，聲明濟濟。
六變有成，三登無體。
乃眷豐潔，恩覃愷悌。

title:郊廟歌辭 五郊樂章 青帝角音 舒和
authors:魏徵
paragraphs:
笙歌籥舞屬年韶，鷺鼓鳧鐘展時豫。
調露初迎綺春節，承雲遽踐蒼霄馭。

title:郊廟歌辭 五郊樂章 赤帝徵音
authors:魏徵
paragraphs:
青陽告謝，朱明戒序。
延長是祈，敬陳椒醑。
博碩斯薦，笙鏞備舉。
庶盡肅恭，非馨稷黍。

title:郊廟歌辭 五郊樂章 赤帝徵音 肅和
authors:魏徵
paragraphs:
離位克明，火中宵見。
峰雲暮起，景風晨扇。
木槿初榮，含桃可薦。
芬馥百品，鏗鏘三變。

title:郊廟歌辭 五郊樂章 赤帝徵音 雍和
authors:魏徵
paragraphs:
昭昭丹陸，奕奕炎方。
禮陳牲幣，樂備篪簧。
瓊羞溢俎，玉醑浮觴。
恭惟正直，歆此馨香。

title:郊廟歌辭 五郊樂章 赤帝徵音 舒和
authors:魏徵
paragraphs:
千里溫風飄絳羽，十枝炎景賸朱干。
陳觴薦俎歌二獻，拊石摐金會七盤。

title:郊廟歌辭 五郊樂章 白帝商音
authors:魏徵
paragraphs:
白藏應節，天高氣清。
歲功既阜，庶類收成。
萬方靜謐，九土和平。
馨香是薦，受祚聰明。

title:郊廟歌辭 五郊樂章 白帝商音 肅和
authors:魏徵
paragraphs:
金行在節，素靈居正。
氣肅霜嚴，林彫草勁。
豺祭隼擊，潦收川鏡。
九穀已登，萬箱流詠。

title:郊廟歌辭 五郊樂章 白帝商音 雍和
authors:魏徵
paragraphs:
律應西成，氣躔南呂。
珪幣咸列，笙竽備舉。
苾苾蘭羞，芬芬桂醑。
式資宴貺，用調霜序。

title:郊廟歌辭 五郊樂章 白帝商音 舒和
authors:魏徵
paragraphs:
璿儀氣爽驚緹籥，玉呂灰飛含素商。
鳴鞞奏管芳羞薦，會舞安歌葆眊揚。

title:郊廟歌辭 五郊樂章 黑帝羽音
authors:魏徵
paragraphs:
嚴冬季月，星迴風厲。
享祀報功，方祚來歲。

title:郊廟歌辭 五郊樂章 黑帝羽音 肅和
authors:魏徵
paragraphs:
律回玉琯，星周金度。
次極陽烏，紀窮陰兔。
火林霰雪，陽泉凝冱。
八蜡已登，三農息務。

title:郊廟歌辭 五郊樂章 黑帝羽音 雍和
authors:魏徵
paragraphs:
陽月斯紀，應鍾在候。
載潔牲牷，爰登俎豆。
既高既遠，無聲無臭。
靜言格思，惟神保祐。

title:郊廟歌辭 五郊樂章 黑帝羽音 舒和
authors:魏徵
paragraphs:
執籥持羽初終曲，朱干玉鏚始分行。
七德九功咸已暢，明靈降福具穰穰。

title:郊廟歌辭 五郊樂章 黃郊迎神
authors:不詳
paragraphs:
朱明季序，黃郊王辰。
厚以載物，甘以養人。
毓金爲體，稟火成身。
宮音式奏，奏以迎神。

title:郊廟歌辭 五郊樂章 送神
authors:不詳
paragraphs:
春末冬暮，徂夏杪秋。
土王四月，時季一周。
黍稷已享，籩豆宜收。
送神有樂，神其賜休。

title:郊廟歌辭 五郊樂章 青郊迎神
authors:不詳
paragraphs:
緹幕移候，青郊啓蟄。
淑景遲遲，和風習習。
璧玉宵備，旌旄曙立。
張樂以迎，帝神其入。

title:郊廟歌辭 五郊樂章 送神
authors:不詳
paragraphs:
文物流彩，聲明動色。
人竭其恭，靈昭其飭。
歆薦不已，垂禎無極。
送禮有章，惟神還軾。

title:郊廟歌辭 五郊樂章 赤郊迎神
authors:不詳
paragraphs:
青陽節謝，朱明候改。
靡草彫華，含桃流彩。
虡列鐘磬，筵陳脯醢。
樂以迎神，神其如在。

title:郊廟歌辭 五郊樂章 送神
authors:不詳
paragraphs:
炎精式降，蒼生攸仰。
羞列豆籩，酒陳犧象。
昭祀有應，冥期不爽。
送樂張音，惟靈之往。

title:郊廟歌辭 五郊樂章 白郊迎神
authors:不詳
paragraphs:
序移玉律，節應金商。
天嚴殺氣，吹警秋方。
槱燎既積，稷奠並芳。
樂以迎奏，庶降神光。

title:郊廟歌辭 五郊樂章 送神
authors:不詳
paragraphs:
祀遵五禮，時屬三秋。
人懷肅敬，靈降禎休。
奠歆旨酒，薦享珍羞。
載張送樂，神其上遊。

title:郊廟歌辭 五郊樂章 黑郊迎神
authors:不詳
paragraphs:
玄英戒序，黑郊臨候。
掌禮陳彝，司筵執豆。
寒氛斂色，沍泉凝漏。
樂以迎神，八音斯奏。

title:郊廟歌辭 五郊樂章 送神
authors:不詳
paragraphs:
北郊時冽，南陸輝處。
奠本虔誠，獻彌恭慮。
上延祉福，下承歡豫。
廣樂送神，神其整馭。

title:郊廟歌辭 朝日樂章 肅和
authors:不詳
paragraphs:
惟聖格天，惟明饗日。
帝郊肆類，王宮戒吉。
珪奠春舒，鐘歌曉溢。
禮云克備，斯文有秩。

title:郊廟歌辭 朝日樂章 雍和
authors:不詳
paragraphs:
晨儀式薦，明祀惟光。
神物爰止，靈暉載揚。
玄端肅事，紫幄興祥。
福履攸假，於昭允王。

title:郊廟歌辭 朝日樂章 舒和
authors:不詳
paragraphs:
崇牙樹羽延調露，旋宮扣律掩承雲。
誕敷懿德昭神武，載集豐功表睿文。

title:郊廟歌辭 朝日樂章 迎神
authors:不詳
paragraphs:
太陽朝序，王宮有儀。
蟠桃彩駕，細柳光馳。
軒祥表合，漢曆彰奇。
禮和樂備，神其降斯。

title:郊廟歌辭 朝日樂章 送神
authors:不詳
paragraphs:
五齊兼酌，百羞具陳。
樂終廣奏，禮畢崇禋。
明鑑萬宇，照臨兆人。
永流洪慶，式動曦輪。

title:郊廟歌辭 夕月樂章 肅和
authors:不詳
paragraphs:
測妙爲神，通微曰聖。
坎祀貽則，郊禋展敬。
璧薦登光，金歌動映。
以載嘉德，以流曾慶。

title:郊廟歌辭 夕月樂章 雍和
authors:不詳
paragraphs:
朏晨爭舉，天宗禮闢。
夜典涼秋，陰明湛夕。
有𨣧斯旨，有牲斯碩。
穆穆其暉，穰穰是積。

title:郊廟歌辭 夕月樂章 舒和
authors:不詳
paragraphs:
合吹八風金奏動，分容萬舞玉鞘驚。
詞昭茂典光前列，夕曜乘功表盛明。

title:郊廟歌辭 祀九宮貴神樂章 豫和 一
authors:不詳
paragraphs:
於昭上穹，臨下有光。
羽翼五佐，周流八荒。
誰其饗之，時文對敭。
虞經夏典，茲禮未遑。

title:郊廟歌辭 祀九宮貴神樂章 豫和 二
authors:不詳
paragraphs:
黑帝旋馭，青躔導日。
金籙上玄，玉堂初吉。
鉤陳夕次，鑾和先蹕。
藹藹羣靈，昭昭咸秩。

title:郊廟歌辭 祀九宮貴神樂章 豫和 三
authors:不詳
paragraphs:
帝臨中壇，受釐元神。
皇靈萃止，羽旄肅陳。
攝提運衡，招搖移輪。
光光宇宙，電耀雷震。

title:郊廟歌辭 祀九宮貴神樂章 豫和 四
authors:不詳
paragraphs:
夜如何其，明星煌煌。
天清容衛，露結壇場。
樹羽幢幢，佩玉鏘鏘。
凝精駐目，瞻望神光。

title:郊廟歌辭 祀九宮貴神樂章 豫和 五
authors:不詳
paragraphs:
九位既肅，萬靈畢會。
天門啓扄，日馭飛蓋。
煥兮棽離，儐兮暗靄。
如山之福，惟聖時對。

title:郊廟歌辭 祀九宮貴神樂章 豫和 六
authors:不詳
paragraphs:
崇崇泰壇，靈具臨兮。
鏗鍠大樂，振動心兮。
神之降矣，卿雲郁兮。
神之至止，清風肅兮。

title:郊廟歌辭 祀九宮貴神樂章 太和
authors:不詳
paragraphs:
帝在靈壇，大明登光。
天回雲粹，穆穆皇皇。
金奏九夏，圭陳八薌。
曠哉動植，如熙春陽。

title:郊廟歌辭 祀九宮貴神樂章 肅和
authors:不詳
paragraphs:
歌工既奏，神位既秩。
天符衆星，運行太一。
聲和十管，氣應中律。
肅肅明廷，介茲元吉。

title:郊廟歌辭 祀九宮貴神樂章 雍和
authors:不詳
paragraphs:
俎豆有踐，黃流在尊。
九宮之祀，三代莫存。
樂變六宮，壇開八門。
聖皇昭對，祐我黎元。

title:郊廟歌辭 祀九宮貴神樂章 壽和
authors:不詳
paragraphs:
時文哲后，肅事嚴禋。
馨我明德，享於貴神。
大庖載盈，旨酒斯醇。
精意所屬，期於利人。

title:郊廟歌辭 祀九宮貴神樂章 福和
authors:不詳
paragraphs:
祀既云畢，明靈告旋。
禮洽和應，神歆福延。
動植咸若，陰陽不愆。
錫茲純嘏，天子萬年。

title:郊廟歌辭 祀九宮貴神樂章 舒和
authors:不詳
paragraphs:
羽籥既闋干戚陳，八音克諧六變新。
愉貴神兮般以樂，保皇祚兮萬斯春。

title:郊廟歌辭 祀九宮貴神樂章 凱安
authors:不詳
paragraphs:
盛德陳萬舞，威稜暢九垓。
風雲交律候，日月麗昭回。
行慶休祥發，乘和春氣來。
百神肅臨享，蕩蕩天門開。

title:郊廟歌辭 祀九宮貴神樂章 肅和
authors:不詳
paragraphs:
精意嚴恭，明祠豐潔。
獻酬既備，俎豆斯撤。
日麗天儀，風和樂節。
事光祀典，福覃有截。

title:郊廟歌辭 祀九宮貴神樂章 豫和
authors:不詳
paragraphs:
享申百禮，慶洽百靈。
上排閶闔，洞入杳冥。
奠玉高壇，燔柴廣庭。
神之降福，萬國咸寧。

title:郊廟歌辭 祀風師樂章 迎神
authors:包佶
paragraphs:
太皞御氣，句芒肇功。
蒼龍青旗，爰候祥風。
律以和應，神以感通。
鼎俎修蠁，時惟禮崇。

title:郊廟歌辭 祀風師樂章 奠幣登歌
authors:包佶
paragraphs:
旨酒告絜，青蘋應候。
禮陳瑤幣，樂獻金奏。
彈弦自昔，解凍惟舊。
仰瞻肸蠁，羣祥來湊。

title:郊廟歌辭 祀風師樂章 迎俎酌獻
authors:包佶
paragraphs:
德盛昭臨，迎拜巽方。
爰候發生，式薦馨香。
酌醴具舉，工歌載揚。
神歆六律，恩降百祥。

title:郊廟歌辭 祀風師樂章 亞獻終獻
authors:包佶
paragraphs:
膋薌備，玉帛陳。
風動物，樂感神。
三獻終，百神臻。
草木榮，天下春。

title:郊廟歌辭 祀風師樂章 送神
authors:包佶
paragraphs:
微穆敷華能應節，飄揚發彩宜行慶。
送迎靈駕神心享，跪拜靈壇禮容盛。
氣和草木發萌芽，德暢禽魚遂翔泳。
永望翠蓋逐流雲，自茲率土調春令。

title:郊廟歌辭 祀雨師樂章 迎神
authors:包佶
paragraphs:
陟降左右，誠達幽圜。
作解之功，樂惟有年。
雲軿戾止，灑霧飄煙。
惟馨展禮，爰列豆籩。

title:郊廟歌辭 祀雨師樂章 奠幣登歌
authors:包佶
paragraphs:
歲正朱明，禮布元制。
惟樂能感，與神合契。
陰霧離翍，靈馭搖裔。
膏澤之慶，期於稔歲。

title:郊廟歌辭 祀雨師樂章 迎俎酌獻
authors:包佶
paragraphs:
陽開幽蟄，躬奉鬱鬯。
禮備節應，震來靈降。
動植求聲，飛沈允望。
時康氣茂，惟神之貺。

title:郊廟歌辭 祀雨師樂章 亞獻終獻
authors:包佶
paragraphs:
奠既備，獻將終。
神行令，瑞飛空。
迎乾德，祈歲功。
乘煙燎，儼從風。

title:郊廟歌辭 祀雨師樂章 送神
authors:包佶
paragraphs:
整駕昇車望寥廓，垂陰薦祉蕩昏氛。
饗時靈貺僾如在，樂罷餘聲遙可聞。
飲福陳誠禮容備，撤俎終獻曙光分。
跪拜臨壇結空想，年年應節候油雲。

title:郊廟歌辭 祭方丘樂章 順和
authors:褚亮
paragraphs:
萬方資以化，交泰屬昇平。
易從業惟簡，得一道斯寧。
具儀光玉帛，送舞變咸英。
黍稷良非貴，明德信惟馨。

title:郊廟歌辭 祭方丘樂章 肅和
authors:褚亮
paragraphs:
至矣坤德，皇哉地祇。
開元統紐，合大承規。
九宮肅列，六典相儀。
永言配命，長保無虧。

title:郊廟歌辭 祭方丘樂章 雍和
authors:褚亮
paragraphs:
柔而能方，直而能敬。
載厚以德，大亨以正。
有滌斯牷，有馨斯盛。
介茲景福，祚我休慶。

title:郊廟歌辭 祭方丘樂章 舒和
authors:褚亮
paragraphs:
玉幣牲牷分薦享，羽旄干鏚遰成容。
一德惟寧兩儀泰，三才保合四時邕。

title:郊廟歌辭 祭方丘樂章 順和
authors:褚亮
paragraphs:
陰祇協贊，厚載方貞。
牲幣具舉，簫管備成。
其禮惟肅，其德惟明。
神之聽矣，式鑒虔誠。

title:郊廟歌辭 武后大享拜洛樂章 昭和
authors:不詳
paragraphs:
九玄眷命，三聖基隆。
奉承先旨，明臺畢功。
宗祀展敬，冀表深衷。
永昌帝業，式播淳風。

title:郊廟歌辭 武后大享拜洛樂章 致和
authors:不詳
paragraphs:
神功不測兮運陰陽，包藏萬宇兮孕八荒。
天符既出兮帝業昌，願臨明祀兮降禎祥。

title:郊廟歌辭 武后大享拜洛樂章 咸和
authors:不詳
paragraphs:
坎澤祠容備舉，坤壇祭典爰申。
靈睠遙行祕躅，嘉貺荐委殊珍。
肅禮恭禋載展，翹襟邈志逾殷。
方期交際懸應。

title:郊廟歌辭 武后大享拜洛樂章 九和
authors:不詳
paragraphs:
祗荷坤德，欽若乾靈。
慙惕罔寘，興居匪寧。
恭崇禮則，肅奉儀形。
惟憑展敬，敢薦非馨。

title:郊廟歌辭 武后大享拜洛樂章 顯和
authors:不詳
paragraphs:
菲躬承睿顧，薄德忝坤儀。
乾乾遵後命，翼翼奉先規。
撫俗勤雖切，還淳化尚虧。
未能弘至道，何以契明祇。

title:郊廟歌辭 武后大享拜洛樂章 顯和
authors:不詳
paragraphs:
顧德有慙虛菲，明祇屢降禎符。
汜水初呈祕象，溫洛薦表昌圖。
玄澤流恩載洽，丹襟荷渥增愉。

title:郊廟歌辭 武后大享拜洛樂章 昭和
authors:不詳
paragraphs:
舒陰致養，合大資生。
德以恆固，功由永貞。
升歌薦序，垂幣翹誠。
虹開玉照，鳳引金聲。

title:郊廟歌辭 武后大享拜洛樂章 敬和
authors:不詳
paragraphs:
蘭俎既昇，蘋羞可薦。
金石載設，咸英已變。
林澤斯總，山川是遍。
敢用敷誠，實惟忘倦。

title:郊廟歌辭 武后大享拜洛樂章 齊和
authors:不詳
paragraphs:
沈潛演貺分三極，廣大凝禎總萬方。
既薦羽旌文化啓，還呈干鏚武威揚。

title:郊廟歌辭 武后大享拜洛樂章 德和
authors:不詳
paragraphs:
夕惕司龍契，晨兢當鳳扆。
崇儒習舊規，偃伯循先旨。
絕壤飛冠蓋，遐區麗山水。
幸承三聖餘，忻屬千年始。

title:郊廟歌辭 武后大享拜洛樂章 禋和
authors:不詳
paragraphs:
百禮崇容，千官肅事。
靈降無兆，神凝有粹。
奠享咸周，威儀畢備。
奏夏登列，歌雍徹肆。

title:郊廟歌辭 武后大享拜洛樂章 通和
authors:不詳
paragraphs:
皇皇靈睠，穆穆神心。
暫動凝質，還歸積陰。
功玄樞紐，理寂高深。
銜恩佩德，聳志翹襟。

title:郊廟歌辭 武后大享拜洛樂章 歸和
authors:不詳
paragraphs:
言旋雲洞兮躡煙途，永寧中宇兮安下都。
包涵動植兮順榮枯，長貽寶貺兮贊璇圖。

title:郊廟歌辭 武后大享拜洛樂章 又歸和
authors:不詳
paragraphs:
調雲闋兮神座興，驂雲駕兮儼將昇。
騰絳霄兮垂景祐，翹丹懇兮荷休徵。

title:郊廟歌辭 祭方丘樂章 順和
authors:不詳
paragraphs:
坤厚載物，德柔垂祉。
九域咸雍，四溟爲紀。
敬因良節，虔修陰祀。
廣樂式張，靈其降止。

title:郊廟歌辭 祭方丘樂章 金奏
authors:不詳
paragraphs:
坤元至德，品物資生。
神凝博厚，道協高明。
列鎮五嶽，環流四瀛。
于何不載，萬寶斯成。

title:郊廟歌辭 祭方丘樂章 順和
authors:不詳
paragraphs:
樂備金石，禮光尊俎。
大享爰終，洪休是舉。
雨零感節，雲飛應序。
纓紱載辭，皇靈具舉。

title:郊廟歌辭 祭汾陰樂章 順和
authors:林鍾宮
paragraphs:
大樂和暢，殷薦明神。
一降通感，八變必臻。
有求斯應，無德不親。
降靈醉止，休徵萬人。

title:郊廟歌辭 祭汾陰樂章 太簇角
authors:盧從愿
paragraphs:
坤元載物，陽樂發生。
播殖資始，品彙咸亨。
列俎棋布，方壇砥平。
神歆禋祀，后德惟明。

title:郊廟歌辭 祭汾陰樂章 姑洗徵
authors:劉晃
paragraphs:
大君出震，有事郊禋。
齋戒既肅，馨香畢陳。
樂和禮備，候暖風春。
恭惟降福，實賴明神。

title:郊廟歌辭 祭汾陰樂章 南呂羽
authors:韓休
paragraphs:
於穆濬哲，維清緝熙。
肅事昭配，永言孝思。
滌濯靜嘉，馨香在茲。
神之聽之，用受福釐。

title:郊廟歌辭 祭汾陰樂章 太和
authors:王晙
paragraphs:
於穆聖皇，六葉重光。
太原刻頌，后土疎場。
寶鼎呈符，歊雲孕祥。
禮樂備矣，降福穰穰。

title:郊廟歌辭 祭汾陰樂章 肅和
authors:崔玄童
paragraphs:
聿修嚴配，展事禋宗。
祥符寶鼎，禮備黃琮。
[祝]詞以信，明德惟聰。
介茲景福，永永無窮。

title:郊廟歌辭 祭汾陰樂章 雍和
authors:賈曾
paragraphs:
蠲我饎餴，絜我膋薌。
有豆孔碩，爲羞既臧。
至誠無昧，精意惟芳。
神其醉止，欣欣樂康。

title:郊廟歌辭 祭汾陰樂章 壽和
authors:蘇頲
paragraphs:
禮物斯具，樂章乃陳。
誰其作主，皇考聖真。
對越在天，聖明佐神。
窅然汾上，厚澤如春。

title:郊廟歌辭 祭汾陰樂章 舒和
authors:何鸞
paragraphs:
樂奏云闋，禮章載虔。
禋宗於地，昭假於天。
惟馨薦矣，既醉歆焉。
神之降福，永永萬年。

title:郊廟歌辭 祭汾陰樂章 凱安
authors:蔣挺
paragraphs:
維歲之吉，維辰之良。
聖君紱冕，肅事壇場。
大禮已備，大樂斯[張]。
神其醉止，降福無疆。

title:郊廟歌辭 祭汾陰樂章 順和
authors:源光裕
paragraphs:
方丘既膳，嘉饗載謐。
齊敬畢誠，陶匏貴質。
秀畢豐薦，芳俎盈實。
永永福流，其昇如日。

title:郊廟歌辭 禪社首樂章 順和
authors:賀知章、源乾曜
paragraphs:
至哉含柔德，萬物資以生。
常順稱厚載，流謙通變盈。
聖心事能察，增廣陳厥誠。
黃祇僾如在，泰折俟咸亨。

title:郊廟歌辭 禪社首樂章 太和
authors:賀知章、源乾曜
paragraphs:
肅我成命，於昭黃祇。
裘冕而祀，陟降在斯。
五音克備，八音聿施。
緝熙肆靖，厥心匪離。

title:郊廟歌辭 禪社首樂章 肅和
authors:賀知章、源乾曜
paragraphs:
黃祇是[祗]，我其夙夜。
寅畏誠絜，匪遑寧舍。
禮以琮玉，薦厥茅藉。
念茲降康，胡寧克暇。

title:郊廟歌辭 禪社首樂章 雍和
authors:賀知章、源乾曜
paragraphs:
夙夜宥密，不敢寧宴。
五齊既陳，八音在縣。
粢盛以潔，房俎斯薦。
惟德惟馨，尚茲克徧。

title:郊廟歌辭 禪社首樂章 壽和
authors:賀知章、源乾曜
paragraphs:
惟以明發，有懷載殷。
樂盈而反，禮順其禋。
立清以獻，薦欲是親。
於穆不已，裒對斯臻。

title:郊廟歌辭 禪社首樂章 福和
authors:賀知章、源乾曜
paragraphs:
穆穆天子，告成岱宗。
大裘如濡，執珽有顒。
樂以平志，禮以和容。
上帝臨我，云胡肅邕。

title:郊廟歌辭 禪社首樂章 太和
authors:賀知章、源乾曜
paragraphs:
昭昭有唐，天俾萬國。
列祖應命，四宗順則。
申錫無疆，宗我同德。
曾孫繼序，享神配極。

title:郊廟歌辭 禪社首樂章 靈具醉
authors:賀知章、源乾曜
paragraphs:
靈具醉，杳熙熙。
靈將往，眇禗禗。
顧明德，吐正辭。
爛遺光，流禎祺。

title:郊廟歌辭 祭神州樂章 肅和
authors:褚亮
paragraphs:
大矣坤儀，至哉神縣。
包含日域，牢籠月竁。
露絜三清，風調六變。
皇祇介祉，式歆恭薦。

title:郊廟歌辭 祭神州樂章 雍和
authors:褚亮
paragraphs:
泰折嚴享，陰郊展敬。
禮以導神，樂以和性。
黝牲在列，黃琮俯暎。
九土既平，萬邦貽慶。

title:郊廟歌辭 祭神州樂章 舒和
authors:褚亮
paragraphs:
坤道降祥和庶品，靈心載德厚羣生。
水土既調三極泰，文武畢備九區平。

title:郊廟歌辭 祭神州樂章 迎神
authors:不詳
paragraphs:
黃輿厚載，赤寰歸德。
含育九區，保安萬國。
誠敬無怠，禋祀有則。
樂以迎神，其儀不忒。

title:郊廟歌辭 祭神州樂章 送神
authors:不詳
paragraphs:
神州陰祀，洪恩廣濟。
草樹霑和，飛沈沐惠。
禮修鼎俎，奠歆瑤幣。
送樂有章，靈軒其逝。

title:郊廟歌辭 祭[太]社樂章 肅和
authors:褚亮
paragraphs:
后土凝德，神功協契。
九域底平，兩儀交際。
戊期應序，陰墉展幣。
靈車少留，俯歆樽桂。

title:郊廟歌辭 祭[太]社樂章 雍和
authors:褚亮
paragraphs:
美報崇本，嚴恭展事。
受露疎壇，承風啓地。
絜粢登俎，醇犧入饋。
介福遠流，羣生畢遂。

title:郊廟歌辭 祭[太]社樂章 舒和
authors:褚亮
paragraphs:
神道發生敷九稼，陰極乘仁暢八埏。
緯武經文隆景化，登祥薦祉啓豐年。

title:郊廟歌辭 祭大社樂章 迎神
authors:不詳
paragraphs:
烈山有子，后土有臣。
播種百穀，濟育兆人。
春官緝禮，宗伯司禋。
戊爲吉日，迎享茲辰。

title:郊廟歌辭 祭大社樂章 送神
authors:不詳
paragraphs:
吉祥式就，酬功載畢。
親地尊天，禮文經術。
貺徵令序，福流初日。
神馭爰歸，祠官其出。

title:郊廟歌辭 蜡百神樂章 肅和
authors:不詳
paragraphs:
序迫歲陰，日躔星紀。
爰稽茂典，聿崇清祀。
綺幣霞舒，瑞珪虹起。
百禩垂裕，萬靈薦祉。

title:郊廟歌辭 蜡百神樂章 雍和
authors:不詳
paragraphs:
緹籥勁序，玄英晚候。
姬蜡開儀，豳歌入奏。
蕙馥雕俎，蘭芬玉酎。
大享明祇，永綏多祐。

title:郊廟歌辭 蜡百神樂章 舒和
authors:不詳
paragraphs:
經緯兩儀文化洽，削平方域武功成。
瑤弦自樂乾坤泰，玉鏚長歡區宇寧。

title:郊廟歌辭 蜡百神樂章 迎神
authors:不詳
paragraphs:
八蜡開祭，萬物合祀。
上極天維，下窮坤紀。
鼎俎流芬，罇彝薦美。
有靈有祇，咸希來止。

title:郊廟歌辭 蜡百神樂章 送神
authors:不詳
paragraphs:
十旬歡洽，一日祠終。
澄彝拂俎，報德酬功。
慮虔容肅，禮縟儀豐。
神其降祉，整馭隨風。

title:郊廟歌辭 享先農樂章 咸和
authors:褚亮
paragraphs:
粒食伊始，農之所先。
古今攸賴，是曰人天。
耕斯帝籍，播厥公田。
式崇明祀，神其福焉。

title:郊廟歌辭 享先農樂章 肅和
authors:褚亮
paragraphs:
樽彝既列，瑚簋方薦。
歌工載登，幣禮斯奠。
肅肅享祀，顒顒纓弁。
神之聽之，福流寰縣。

title:郊廟歌辭 享先農樂章 雍和
authors:褚亮
paragraphs:
前夕視牲，質明奉俎。
沐芳整弁，其儀式序。
盛禮畢陳，嘉樂備舉。
歆我懿德，非馨稷黍。

title:郊廟歌辭 享先農樂章 舒和
authors:褚亮
paragraphs:
羽籥低昂文綴已，干戚蹈厲武行初。
望歲祈農神所聽，延祥介福豈云虛。

title:郊廟歌辭 享先農樂章 咸和
authors:不詳
paragraphs:
三推禮就，萬庾祈凝。
夤賓志遠，藨衮惟興。
降歆肅薦，垂祐祗膺。
送神有樂，神其上昇。

title:郊廟歌辭 享先蠶樂章 永和
authors:不詳
paragraphs:
芳春開令序，韶苑暢和風。
惟靈申廣祐，利物表神功。
綺會周天宇，黼黻藻寰中。
庶幾承慶節，歆奠下帷宮。

title:郊廟歌辭 享先蠶樂章 肅和
authors:不詳
paragraphs:
明靈光至德，深功掩百神。
祥源應節啓，福緒逐年新。
萬宇承恩覆，七廟佇恭禋。
于茲申至懇，方期遠慶臻。

title:郊廟歌辭 享先蠶樂章 展敬
authors:不詳
paragraphs:
霞莊列寶衛，雲集動和聲。
金卮薦綺席，玉幣委芳庭。
因心罄丹款，先己勵蒼生。
所冀延明福，於茲享至誠。

title:郊廟歌辭 享先蠶樂章 絜誠
authors:不詳
paragraphs:
桂筵開玉俎，蘭圃薦瓊芳。
八音調鳳曆，三獻奉鸞觴。
絜粢申大享，庭宇冀降祥。
神其覃有慶，契福永無疆。

title:郊廟歌辭 享先蠶樂章 昭慶
authors:不詳
paragraphs:
仙壇禮既畢，神駕儼將昇。
佇屬深祥起，方期庶績凝。
虔誠資宇內，務本勖黎蒸。
靈心昭備享，率土洽休徵。

title:郊廟歌辭 釋奠文宣王樂章 誠和
authors:不詳
paragraphs:
聖道日用，神幾不測。
金石以陳，弦歌載陟。
爰釋其菜，匪馨于稷。
來顧來享，是宗是極。

title:郊廟歌辭 釋奠文宣王樂章 承和
authors:不詳
paragraphs:
萬國以貞光上嗣，三善茂德表重輪。
視膳寢門尊要道，高闢崇賢引正人。

title:郊廟歌辭 釋奠文宣王樂章 肅和
authors:不詳
paragraphs:
粤惟上聖，有縱自天。
傍周萬物，俯應千年。
舊章允著，嘉贄孔虔。
王化茲首，儒風是宣。

title:郊廟歌辭 釋奠文宣王樂章 雍和
authors:不詳
paragraphs:
堂獻瑤篚，庭敷璆縣。
禮備其容，樂和其變。
肅肅親享，雍雍執奠。
明德惟馨，蘋蘩可薦。

title:郊廟歌辭 釋奠文宣王樂章 舒和
authors:不詳
paragraphs:
隼集龜開昭聖烈，龍蹲鳳跱肅神儀。
尊儒敬業宏圖闡，緯武經文盛德施。

title:郊廟歌辭 享孔子廟樂章 迎神
authors:不詳
paragraphs:
通吳表聖，問老探真。
三千弟子，五百賢人。
億齡規法，萬載嗣禋。
潔誠以祭，奏樂迎神。

title:郊廟歌辭 享孔子廟樂章 送神
authors:不詳
paragraphs:
醴溢犧象，羞陳俎豆。
魯壁類聞，泗川入覯。
里校覃福，胄筵承祐。
雅樂清音，送神具奏。

title:郊廟歌辭 釋奠武成王樂章 迎神
authors:于邵
paragraphs:
卜畋不從，兆發非熊。
乃傾荒政，爰佐一戎。
盛烈載垂，命祀惟崇。
日練上戊，宿嚴閟宮。
迎奏嘉至，感而遂通。

title:郊廟歌辭 釋奠武成王樂章 奠幣登歌
authors:于邵
paragraphs:
管磬升，羶薌集。
上公進，嘉幣執。
信以通，僾如及。
恢帝功，錫后邑。
四維張，百度立。
綿億載，邈難挹。

title:郊廟歌辭 釋奠武成王樂章 迎俎酌獻
authors:于邵
paragraphs:
五齊潔，九牢碩。
梡橛循，罍斝滌。
進具物，揚鴻績。
和奏發，高靈寂。
虔告終，繁祉錫。
昭秩祀，永無易。

title:郊廟歌辭 釋奠武成王樂章 亞獻終獻
authors:于邵
paragraphs:
貳觴以獻，三變其終。
顧此非馨，尚達斯衷。
茅縮可致，神歆載融。
始神翊周，拯溺除凶。
時維降祐，永絕興戎。

title:郊廟歌辭 釋奠武成王樂章 送神
authors:于邵
paragraphs:
明祀方終，備樂斯闋。
黝纁就瘞，豆籩告撤。
肸蠁尚餘，光景云滅。
返歸虛極，神心則悅。

title:郊廟歌辭 享龍池樂章 第一章
authors:姚崇
paragraphs:
恭聞帝里生靈沼，應報明君鼎業新。
既協翠泉光寶命，還符白水出真人。
此時舜海潛龍躍，此地堯河帶馬巡。
獨有前池一小雁，叨承舊惠入天津。

title:郊廟歌辭 享龍池樂章 第二章
authors:蔡孚
paragraphs:
帝宅王家大道邊，神馬龍龜涌聖泉。
昔日昔時經此地，看來看去漸成川。
歌臺舞榭宜正月，柳岸梅洲勝往年。
莫言波上春雲少，祗爲從龍直上天。

title:郊廟歌辭 享龍池樂章 第三章
authors:沈佺期
paragraphs:
龍池躍龍龍已飛，龍德[光]天天不違。
池開天漢分黃道，龍向天門入紫微。
邸第樓臺多氣色，君王鳧雁有光輝。
爲報寰中百川水，來朝此地莫東歸。

title:郊廟歌辭 享龍池樂章 第四章
authors:盧懷慎
paragraphs:
代邸東南龍躍泉，清漪碧浪遠浮天。
樓臺影就波中出，日月光疑鏡裏懸。
雁沼回流成舜海，龜書薦祉應堯年。
大川既濟慙爲檝，報德空思奉細涓。

title:郊廟歌辭 享龍池樂章 第五章
authors:姜皎
paragraphs:
龍池初出此龍山，常經此地謁龍顏。
日日芙蓉生夏水，年年楊柳變春灣。
堯壇寶匣餘煙霧，舜海漁舟尚往還。
願似飄颻五雲影，從來從去九天間。

title:郊廟歌辭 享龍池樂章 第六章
authors:崔日用
paragraphs:
龍興白水漢興符，聖主時乘運斗樞。
岸上丰茸五花樹，波中的皪千金珠。
操環昔聞迎夏啓，發匣先來瑞有虞。
風色雲光隨隱見，赤雲神化象江湖。

title:郊廟歌辭 享龍池樂章 第七章
authors:蘇頲
paragraphs:
西京鳳邸躍龍泉，佳氣休光鎮在天。
軒后霧圖今已得，秦王水劒昔常傳。
恩魚不似昆明釣，瑞鶴長如太液仙。
願侍巡游同舊里，更聞簫鼓濟樓船。

title:郊廟歌辭 享龍池樂章 第八章
authors:李乂
paragraphs:
星分邑里四人居，水洊源流萬頃餘。
魏國君王稱象處，晉家藩邸化龍初。
青蒲暫似遊梁馬，綠藻還疑宴鎬魚。
自有神靈滋液地，年年雲物史官書。

title:郊廟歌辭 享龍池樂章 第九章
authors:姜皎
paragraphs:
靈沼縈迴邸第前，浴日涵天寫曙天。
始見龍臺昇鳳闕，應如霄漢起神泉。
石匱渚傍還啓聖，桃李初生更有仙。
欲化帝圖從此受，正同河變一千年。

title:郊廟歌辭 享龍池樂章 第十章
authors:裴璀
paragraphs:
乾坤啓聖吐龍泉，泉水年年勝一年。
始看魚躍方成海，即覩龍飛利在天。
洲渚遙將銀漢接，樓臺直與紫微連。
休氣榮光常不散，懸知此地是神仙。

title:郊廟歌辭 享太廟樂章 永和
authors:魏徵、褚亮
paragraphs:
於穆烈祖，弘此丕基。
永言配命，子孫保之。
百神既洽，萬國在茲。
是用孝享，神其格思。

title:郊廟歌辭 享太廟樂章 肅和
authors:魏徵、褚亮
paragraphs:
大哉至德，允茲明聖。
格于上下，聿遵誠敬。
嘉樂斯登，鳴球以詠。
神其降止，式隆景命。

title:郊廟歌辭 享太廟樂章 雍和
authors:魏徵、褚亮
paragraphs:
崇茲享祀，誠敬兼至。
樂以感靈，禮以昭事。
粢盛咸絜，牲牷孔備。
永言孝思，庶幾不匱。

title:郊廟歌辭 享太廟樂章 長發舞
authors:魏徵、褚亮
paragraphs:
睿哲維唐，長發其祥。
帝命斯祐，王業克昌。
配天載德，就日重光。
本支百代，申錫無疆。

title:郊廟歌辭 享太廟樂章 大基舞
authors:魏徵、褚亮
paragraphs:
猗與祖業，皇矣帝先。
翦商德厚，封唐慶延。
在姬猶稷，方晉喻宣。
基我鼎運，於萬斯年。

title:郊廟歌辭 享太廟樂章 大成舞
authors:魏徵、褚亮
paragraphs:
周稱王季，晉美帝文。
明明盛德，穆穆齊芬。
藏用四履，屈道三分。
鏗鏘鍾石，載紀鴻勳。

title:郊廟歌辭 享太廟樂章 大明舞
authors:魏徵、褚亮
paragraphs:
五紀更運，三正遞升。
勛華既沒，禹湯勃興。
神武命代，靈睠是膺。
望雲彰德，察緯告徵。
上紐天維，下安地軸。
徵師涿野，萬國咸服。
偃伯靈臺，九官允穆。
殊域委賮，懷生介福。
大禮既飾，大樂已和。
黑章擾囿，赤字浮河。
功宣載籍，德被詠歌。
克昌厥後，百祿是荷。

title:郊廟歌辭 享太廟樂章 壽和
authors:魏徵、褚亮
paragraphs:
八音斯奏，三獻畢陳。
寶祚惟永，暉光日新。

title:郊廟歌辭 享太廟樂章 舒和
authors:魏徵、褚亮
paragraphs:
聖敬通神光七廟，靈心薦祚和萬方。
嚴禋克配鴻基遠，明德惟馨鳳曆昌。

title:郊廟歌辭 享太廟樂章 雍和
authors:魏徵、褚亮
paragraphs:
於穆清廟，聿修嚴祀。
四縣載陳，三獻斯止。
籩豆徹薦，人祇介祉。
神維格思，錫祚不已。

title:郊廟歌辭 享太廟樂章 永和
authors:魏徵、褚亮
paragraphs:
肅肅清祀，烝烝孝思。
薦享昭備，虔恭在茲。
雍歌徹俎，祝嘏陳辭。
用光武志，永固鴻基。

title:郊廟歌辭 享太廟樂章 崇德舞
authors:不詳
paragraphs:
五運改卜，千齡啓聖。
彤雲曉聚，黃星夜映。
葉闡珠囊，基開玉鏡。
下臨萬宇，上齊七政。
霧開三象，塵清九服。
海溓星暉，遠安邇肅。
天地交泰，華夷輯睦。
翔泳歸仁，中外禔福。
績踰黜夏，勳高翦商。
武陳七德，刑設三章。
祥禽巢閣，仁獸遊梁。
卜年惟永，景福無疆。

title:郊廟歌辭 享太廟樂章 鈞天[舞]
authors:不詳
paragraphs:
承天撫籙，纂聖登皇。
遐清萬宇，仰協三光。
功成日用，道濟時康。
璇圖載永，寶曆斯昌。
日月揚暉，煙雲爛色。
河嶽修貢，神祇効職。
舜風攸偃，堯曦先就。
睿感通寰，孝思浹宙。
奉揚先德，虔遵曩狩。
展義天扄，飛英雲岫。
化逸王表，神凝帝先。
乘雲厭俗，馭日登玄。

title:郊廟歌辭 享太廟樂章 太和舞
authors:不詳
paragraphs:
廣樂既備，嘉薦既新。
述先惟德，孝饗惟親。
七獻具舉，五齊畢陳。
錫茲祚福，於萬斯春。

title:郊廟歌辭 享太廟樂章 景雲舞
authors:不詳
paragraphs:
惟睿作聖，惟聖登皇。
精感耀魄，時膺會昌。
舜慙大孝，堯推讓王。
能事斯極，振古誰方。
文明履運，車書同軌。
巍巍赫赫，盡善盡美。
衢室凝旒，大庭端扆。
釋負之寄，事光復子。
脫屣高天，登遐上玄。
龍湖超忽，象野芊綿。
遊衣復道，薦果初年。
新廟奕奕，明德配天。

title:郊廟歌辭 享太廟樂章 光大舞
authors:不詳
paragraphs:
大業龍祉，徽音駿尊。
潛居皇德，赫嗣天昆。
展儀宗祖，重誠孝孫。
春秋無極，享奏存存。

title:郊廟歌辭 享太廟樂章 迎神
authors:不詳
paragraphs:
七廟觀德，百靈攸仰。
俗荷財成，物資含養。
道光執契，化籠提象。
肅肅雍雍，神其來饗。

title:郊廟歌辭 享太廟樂章 金奏
authors:不詳
paragraphs:
肅肅清廟，巍巍盛唐。
配天立極，累聖重光。
樂和管磬，禮備烝嘗。
永惟來格，降福無疆。

title:郊廟歌辭 享太廟樂章 送神
authors:不詳
paragraphs:
五聲備奏，三獻終祠。
車移鳳輦，斾轉虹旗。
禮周籩豆，誠效虔祗。
皇靈徙蹕，簪紳拜辭。

title:郊廟歌辭 武后享清廟樂章十首 第一
authors:不詳
paragraphs:
建清廟，贊玄功。
擇吉日，展禋宗。
樂已變，禮方崇。
望神駕，降仙宮。

title:郊廟歌辭 武后享清廟樂章十首 第二
authors:不詳
paragraphs:
隆周創業，寶命惟新。
敬宗茂典，爰表虔禋。
聲明已備，文物斯陳。
肅容如在，懇志方申。

title:郊廟歌辭 武后享清廟樂章十首 第三登歌
authors:不詳
paragraphs:
肅敷大禮，上謁尊靈。
敬[陳]筐幣，載表丹誠。

title:郊廟歌辭 武后享清廟樂章十首 第四迎神
authors:不詳
paragraphs:
敬奠蘋藻，式罄虔襟。
潔誠斯展，佇降靈歆。

title:郊廟歌辭 武后享清廟樂章十首 第五飲福
authors:不詳
paragraphs:
爰陳玉醴，式奠瓊漿。
靈心有穆，介福無疆。

title:郊廟歌辭 武后享清廟樂章十首 第六送文舞
authors:不詳
paragraphs:
帝圖草創，皇業初開。
功高佐命，業贊雲雷。

title:郊廟歌辭 武后享清廟樂章十首 第七迎武舞
authors:不詳
paragraphs:
赫赫玄功被穹壤，皇皇至德洽生靈。
開基撥亂妖氛廓，佐命宣威海內清。

title:郊廟歌辭 武后享清廟樂章十首 第八武舞作
authors:不詳
paragraphs:
荷恩承顧託，執契恭臨撫。
廟畧靜邊荒，天兵耀神武。

title:郊廟歌辭 武后享清廟樂章十首 第九徹俎
authors:不詳
paragraphs:
登歌已闋，獻禮方周。
欽承景福，肅奉鴻休。

title:郊廟歌辭 武后享清廟樂章十首 第十送神
authors:不詳
paragraphs:
大禮言畢，仙衛將歸。
莫申丹懇，空瞻紫微。

title:郊廟歌辭 享太廟樂章 嚴和
authors:不詳
paragraphs:
肅肅清廟，赫赫玄猷。
功高萬古，化奄十洲。
中興丕業，上荷天休。
祗奉先構，禮備懷柔。

title:郊廟歌辭 享太廟樂章 昇和
authors:不詳
paragraphs:
顧惟菲薄，纂曆應期。
中外同軌，夷狄來思。
樂用崇德，禮以陳詞。
夕惕若厲，欽奉弘基。

title:郊廟歌辭 享太廟樂章 虔和
authors:不詳
paragraphs:
禮標薦鬯，肅事祠庭。
敬申如在，敢託非馨。

title:郊廟歌辭 享太廟樂章 歆和
authors:不詳
paragraphs:
崇禋已備，粢盛聿修。
潔誠斯展，鍾石方遒。

title:郊廟歌辭 享太廟樂章 承光舞
authors:不詳
paragraphs:
金相載穆，玉裕重輝。
養德清禁，承光紫微。
乾宮候色，震象增威。
監國方永，賓天不歸。
孝友自衷，溫文性與。
龍樓正啓，鶴駕斯舉。
丹扆流念，鴻名式序。
中興考室，永陳彝俎。

title:郊廟歌辭 享太廟樂章 延和
authors:不詳
paragraphs:
巍巍累聖，穆穆重光。
奄有區夏，祚啓隆唐。
百蠻飲澤，萬國來王。
本枝億載，鼎祚逾長。

title:郊廟歌辭 享太廟樂章 同和
authors:不詳
paragraphs:
惟聖配天敷盛禮，惟天爲大闡洪名。
恭禋展敬光先德，蘋藻申虔表志誠。

title:郊廟歌辭 享太廟樂章 寧和
authors:不詳
paragraphs:
炎馭失天綱，土德承天命。
英猷被寰宇，懿躅隆邦政。
七德已綏邊，九夷咸底定。
景化覃遐邇，深仁洽翔泳。

title:郊廟歌辭 享太廟樂章 恭和
authors:不詳
paragraphs:
禮周三獻，樂闋九成。
肅承靈福，悚惕兼盈。

title:郊廟歌辭 享太廟樂章 通和
authors:不詳
paragraphs:
祠容既畢，仙座爰興。
停停鳳舉，靄靄雲昇。
長隆寶運，永錫休徵。
福覃貽厥，恩被黎蒸。

title:郊廟歌辭 享太廟樂章 昭和
authors:不詳
paragraphs:
道洽二儀交泰，時休四宇和平。
環珮肅於庭實，鍾石揚乎頌聲。

title:郊廟歌辭 享太廟樂章 誠敬
authors:不詳
paragraphs:
顧惟菲質，忝位椒宮。
虔奉蘋藻，肅事神宗。
敢申誠絜，庶罄深衷。
睟容有裕，靈享無窮。

title:郊廟歌辭 享太廟樂章 肅和
authors:不詳
paragraphs:
月禮已周，雲和將變。
爰獻其醑，載遷其奠。
明德逾隆，非馨是薦。
澤霑動植，仁覃宇縣。

title:郊廟歌辭 享太廟樂章 昭感
authors:不詳
paragraphs:
鏗鏘韶濩，肅穆神容。
洪規赫赫，祠典雍雍。
已周三獻，將乘六龍。
虔誠有託，懇志無從。

title:郊廟歌辭 享太廟樂章 永和三章 一
authors:張說
paragraphs:
肅九室，諧八音。
歌皇慕，動神心。
禮宿設，樂妙尋。
聲明備，[祼]奠臨。

title:郊廟歌辭 享太廟樂章 永和三章 二
authors:張說
paragraphs:
律迓氣，音入玄。
依玉几，御黼筵。
聆愾息，僾周旋。
九韶遍，百福傳。

title:郊廟歌辭 享太廟樂章 永和三章 三
authors:張說
paragraphs:
信工祝，永頌聲。
來祖考，聽和平。
相百辟，貢九瀛。
神休委，帝孝成。

title:郊廟歌辭 享太廟樂章 太和
authors:張說
paragraphs:
時文聖后，清廟肅邕。
致誠勤薦，在貌思恭。
玉節肆夏，金鏘五鍾。
繩繩雲步，穆穆天容。

title:郊廟歌辭 享太廟樂章 肅和
authors:張說
paragraphs:
天子享孝，工歌溥將。
躬[祼]鬱鬯，乃焚膋薌。
臭以達陰，聲以求陽。
奉時烝嘗，永代不忘。

title:郊廟歌辭 享太廟樂章 雍和二章 一
authors:張說
paragraphs:
在滌嘉豢，麗碑敬牲。
角握之牡，色純之騂。
火傳陽燧，水溉陰精。
太公胖俎，[傅]說和羹。

title:郊廟歌辭 享太廟樂章 雍和二章 二
authors:張說
paragraphs:
俎豆有馥，粢盛絜豐。
亦有和羹，既戒既平。
鼓鐘管磬，肅唱和鳴。
皇皇后祖，來我思成。

title:郊廟歌辭 享太廟樂章 文舞
authors:張說
paragraphs:
聖謩九德，真言五千。
慶集昌胄，符開帝先。
高文杖鉞，克配彼天。
三宗握鏡，六合渙然。
帝其承祀，率禮罔愆。
圖書霧出，日月清懸。
舞形德類，詠諗功傳。
黃龍蜿蟺，彩雲蹁躚。
五行氣順，八佾風宣。
介此百祿，於皇萬年。

title:郊廟歌辭 享太廟樂章 光大舞
authors:張說
paragraphs:
肅肅藝祖，滔滔濬源。
有雄玉劍，作鎮金門。
玄王貽緒，后稷謀孫。
肇禋九廟，四海來尊。

title:郊廟歌辭 享太廟樂章 長發舞
authors:張說
paragraphs:
具禮崇德，備樂承風。
魏推幢主，周贈司空。
不行而至，無成有終。
神興王業，天歸帝功。

title:郊廟歌辭 享太廟樂章 大政舞
authors:張說
paragraphs:
於赫元命，權輿帝文。
天齊八柱，地半三分。
宗廟觀德，笙鏞樂勳。
封唐之兆，成天下君。

title:郊廟歌辭 享太廟樂章 大成舞
authors:張說
paragraphs:
帝舞季歷，龍聖生昌。
后歌有蟜，胎炎孕黃。
天地合德，日月齊光。
肅雝孝享，祚我萬方。

title:郊廟歌辭 享太廟樂章 大明舞
authors:張說
paragraphs:
赤精亂德，四海困窮。
黃旗舉義，三靈會同。
旱望春雨，雲披大風。
溥天來祭，高祖之功。

title:郊廟歌辭 享太廟樂章 崇德舞
authors:張說
paragraphs:
皇合一德，朝宗百神。
削平天地，大拯生人。
上帝配食，單于入臣。
戎歌陳舞，曄曄震震。

title:郊廟歌辭 享太廟樂章 鈞天舞
authors:張說
paragraphs:
高皇邁道，端拱無爲。
化懷獯鬻，兵賦句驪。
禮尊封禪，樂盛來儀。
合位媧后，同稱伏羲。

title:郊廟歌辭 享太廟樂章 大和舞
authors:張說
paragraphs:
退居江水，鬱起丹陵。
禮物還舊，朝章中興。
龍圖友及，駿命恭膺。
鳴球香瓚，大糦是承。

title:郊廟歌辭 享太廟樂章 景雲舞
authors:張說
paragraphs:
景雲霏爛，告我帝符。
噫帝沖德，與天爲徒。
笙鏞遙遠，俎豆虛無。
春秋孝獻，迴復此都。

title:郊廟歌辭 享太廟樂章 福和
authors:張說
paragraphs:
備禮用樂，崇親致尊。
誠通慈降，敬徹愛存。
獻懷稱壽，啐感承恩。
皇帝孝德，子孫千億。
大包天域，長亙不極。

title:郊廟歌辭 享太廟樂章 舒和
authors:張說
paragraphs:
六鐘翕協六變成，八佾徜徉八風生。
樂九韶兮人神感，美七德兮天地清。

title:郊廟歌辭 享太廟樂章 凱安四章 一
authors:張說
paragraphs:
瑟彼瑤爵，亞惟上公。
室如屏氣，門不容躬。
禮殷其本，樂執其中。
聖皇永慕，天地幽通。

title:郊廟歌辭 享太廟樂章 凱安四章 二
authors:張說
paragraphs:
禮匝三獻，樂遍九成。
降循軒陛，仰欷皇情。
福與仁合，德因孝明。
百年[神畏]，四海風行。

title:郊廟歌辭 享太廟樂章 凱安四章 三
authors:張說
paragraphs:
總總干戚，填填鼓鐘。
奮揚爭氣，坐作爲容。
離若鷙鳥，合如戰龍。
萬方觀德，肅肅雝雝。

title:郊廟歌辭 享太廟樂章 凱安四章 四
authors:張說
paragraphs:
烈祖順三靈，文宗威四海。
黃鉞誅羣盜，朱旗掃多罪。
戢兵天下安，約法人心改。
大哉干羽意，長見風雲在。

title:郊廟歌辭 享太廟樂章 登歌
authors:張說
paragraphs:
止笙磬，撤豆籩。
廓無響，窅入玄。
主在室，神在天。
情餘慕，禮罔愆。
喜黍稷，屢豐年。

title:郊廟歌辭 享太廟樂章 永和
authors:張說
paragraphs:
眇嘉樂，授靈爽。
感若來，思如往。
休氣散，迴風上。
返寂寞，還惚恍。
懷靈駕，結空想。

title:郊廟歌辭 享太廟樂章 廣運舞
authors:郭子儀
paragraphs:
於赫皇祖，昭明有融。
惟文之德，惟武之功。
河海靜謐，車書混同。
虔恭孝饗，穆穆玄風。

title:郊廟歌辭 享太廟樂章 惟新舞
authors:劉晏
paragraphs:
漢祚惟永，神功中興。
風驅氛祲，天覆黎蒸。
三光再朗，庶績其凝。
重熙累洽，景命是膺。

title:郊廟歌辭 享太廟樂章 保大舞
authors:郭子儀
paragraphs:
於穆文考，聖神昭章。
肅勺羣慝，含光遠方。
萬物茂遂，九夷賓王。
愔愔雲韶，德音不忘。

title:郊廟歌辭 享太廟樂章 文明舞
authors:鄭餘慶
paragraphs:
開邸除暴，時邁勛尊。
三元告命，四極駿奔。
金枝翠葉，輝燭瑤琨。
象德億載，貽慶湯孫。

title:郊廟歌辭 享太廟樂章 大順舞
authors:鄭絪
paragraphs:
於穆時文，受天明命。
允恭玄默，化成理定。
出震嗣德，應乾傳聖。
猗歟緝熙，千億流慶。

title:郊廟歌辭 享太廟樂章 象德舞
authors:段文昌
paragraphs:
肅肅清廟，登顯至德。
澤周八荒，兵定四極。
生物咸遂，羣盜滅息。
明聖欽承，子孫千億。

title:郊廟歌辭 享太廟樂章 和寧舞
authors:牛僧孺
paragraphs:
湜湜頎頎，融昭德輝。
不紐不舒，貫成九圍。
武烈文經，敷施當宜。
纂堯付啓，億萬熙熙。

title:郊廟歌辭 享太廟樂章 大定舞
authors:李回
paragraphs:
受天明命，敷佑下土。
化時以儉，衛文以武。
氛消夷夏，俗臻往古。
億萬斯年，形于律呂。

title:郊廟歌辭 享太廟樂章 宣宗室舞
authors:夏侯孜
paragraphs:
於鑠令主，聖祚重昌。
興起教義，申明典章。
俗尚素朴，人皆樂康。
積德可報，流慶無疆。

title:郊廟歌辭  懿宗室舞
authors:蕭倣
paragraphs:
聖祚無疆，慶傳樂章。
金枝繁茂，玉葉延長。
海瀆常[晏]，波濤不揚。
汪汪美化，垂範今王。

title:郊廟歌辭 享太廟樂章 咸寧舞
authors:不詳
paragraphs:
於鑠丕嗣，惟帝之光。
羽籥象德，金石薦祥。
聖系無極，景命永昌。
神降上哲，維天配長。

title:郊廟歌辭 太清宮樂章 煌煌
authors:不詳
paragraphs:
煌煌道宮，肅肅太清。
禮光尊祖，樂備充庭。
罄竭誠至，希夷降靈。
雲凝翠蓋，風燄紅旌。
衆真以從，九奏初迎。
永惟休祐，是錫和平。

title:郊廟歌辭 太清宮樂章 沖和
authors:不詳
paragraphs:
虛無結思，鐘磬和音。
歌以頌德，香以達心。
禮殊祼鬯，義感昭臨。
雲車至止，慶垂愔愔。

title:郊廟歌辭 太清宮樂章 香初上
authors:不詳
paragraphs:
肅肅我祖，緜緜道宗。
至感潛達，靈心暗通。
雲軿御氣，芝蓋隨風。
四時禋祀，萬國來同。

title:郊廟歌辭 太清宮樂章 再上
authors:不詳
paragraphs:
仙宗績道，我李承天。
慶深虛極，符光象先。
俗登仁壽，化闡蟺涓。
五千貽範，億萬斯年。

title:郊廟歌辭 太清宮樂章 終上
authors:不詳
paragraphs:
不宰元功，無爲上聖。
洪源長發，誕受天命。
金奏迎真，璇宮展盛。
備禮周樂，垂光儲慶。

title:郊廟歌辭 太清宮樂章 紫極舞
authors:不詳
paragraphs:
至道生元氣，重圓法混成。
無爲觀大象，沖用體常名。
仙樂臨丹闕，雲車出玉京。
靈符百代應，瑞節九貞迎。
寶運開皇極，天臨映太清。
長垂一德慶，永庇萬方寧。

title:郊廟歌辭 太清宮樂章 序入破第一奏
authors:不詳
paragraphs:
真宗開妙理，沖教統清虛。
化演無爲日，言昭有象初。
瑤臺肅靈瑞，金闕映仙居。
一奏三清樂，長回八景輿。

title:郊廟歌辭 太清宮樂章 序入破第二奏
authors:不詳
paragraphs:
虛極仙宗本，希夷象帝先。
百靈朝太上，萬法祖重圓。
善貸惟沖德，功成謂自然。
雲門達和氣，思用合鈞天。

title:郊廟歌辭 太清宮樂章 序入破第三奏
authors:不詳
paragraphs:
元符傳紫極，寶祚啓高真。
道德先垂裕，沖和已化淳。
人風齊太古，天瑞叶惟新。
仙樂清都上，長明交泰辰。

title:郊廟歌辭 太清宮樂章 登歌
authors:不詳
paragraphs:
嚴禋展事，理潔烝嘗。
皇矣聖祖，德惟馨香。
盛薦既撤，工歌載揚。
大來之慶，降福穰穰。

title:郊廟歌辭 太清宮樂章 真和
authors:不詳
paragraphs:
玉磬含香，金爐既馥。
風馭泠泠，雲壇肅肅。
杳歸大象，霈流嘉福。
俾寧萬邦，無思不服。

title:郊廟歌辭 德明興聖廟樂章 迎神
authors:李舒
paragraphs:
元尊九德，佐堯光宅。
烈祖太宗，方周作伯。
響懷霜露，樂變金石。
白雲清風，髣髴來格。

title:郊廟歌辭 德明興聖廟樂章 登歌奠幣
authors:李舒
paragraphs:
四時有典，百事來祭。
尊祖奉宗，嚴禋大帝。
禮先蒼璧，奠幣黝制。
於斯萬年，熙成帝系。

title:郊廟歌辭 德明興聖廟樂章 迎俎
authors:李舒
paragraphs:
盛牲實俎，涓選休成。
鼎煁陽燧，玉盥陰精。
有飶嘉豆，既和大羹。
侑以清樂，細齊人情。

title:郊廟歌辭 德明興聖廟樂章 德明酌獻
authors:李舒
paragraphs:
清廟奕奕，和樂雍雍。
器尊犧象，禮屬宗公。
白水方祼，黃流在中。
謨明之德，萬古清風。

title:郊廟歌辭 德明興聖廟樂章 興聖酌獻
authors:李舒
paragraphs:
閟宮靜謐，合樂周張。
泰尊始獻，百末重觴。
震澹存誠，庶幾迪嘗。
遙源之祚，天漢靈長。

title:郊廟歌辭 德明興聖廟樂章 亞獻終獻
authors:李舒
paragraphs:
惟清惟肅，靡聞靡見。
舉備九成，俛終三獻。
慶彰曼壽，胙徹嘉薦。
瘞玉埋牲，禮神斯徧。

title:郊廟歌辭 德明興聖廟樂章 送神
authors:李舒
paragraphs:
元精回復，靈貺繁滋。
風灑蘭路，雲搖桂旗。
高丘緬邈，涼部逶遲。
瞻望靡及，纏綿永思。

title:郊廟歌辭 儀坤廟樂章 永和
authors:徐彥伯
paragraphs:
猗若清廟，肅肅熒熒。
國薦嚴祀，坤興淑靈。
有几在室，有樂在庭。
臨茲孝享，百祿惟寧。

title:郊廟歌辭 儀坤廟樂章 金奏
authors:不詳
paragraphs:
陰靈曜祉，軒曜降精。
祥符淑氣，慶集柔明。
瑤俎既列，雕桐發聲。
徽猷永遠，比德皇英。

title:郊廟歌辭 儀坤廟樂章 太和
authors:丘說
paragraphs:
孝哉我后，沖乎迺聖。
道映重華，德輝文命。
慕深視篋，情殷撫鏡。
萬國移風，兆人承慶。

title:郊廟歌辭 儀坤廟樂章 肅和
authors:張齊賢
paragraphs:
祼圭既濯，鬱鬯既陳。
畫幕雲舉，黃流玉醇。
儀充獻酌，禮盛衆禋。
地察惟孝，愉焉饗親。

title:郊廟歌辭 儀坤廟樂章 雍和
authors:鄭善玉
paragraphs:
酌鬱既灌，薌蕭方爇。
籩豆靜器，簠簋芬飶。
魚腊薦美，牲牷表潔。
是戢是將，載迎載列。

title:郊廟歌辭 儀坤廟樂章 昭升
authors:薛稷
paragraphs:
陽靈配德，陰魄昭升。
堯壇鳳下，漢室龍興。
俔天作對，前旒是凝。
化行南國，道盛西陵。
造舟集灌，無德而稱。
我粢既絜，我醴既澄。
陰陰靈廟，光靈若憑。
德馨惟享，孝思烝烝。

title:郊廟歌辭 儀坤廟樂章 坤貞
authors:不詳
paragraphs:
乾道既亨，坤元以貞。
肅雍攸在，輔佐斯成。
外睦九族，內光一庭。
克生睿哲，祚我休明。
欽若徽範，悠哉淑靈。
建茲清宮，于彼上京。
縮茅以獻，絜秬惟馨。
實受其福，期乎億齡。

title:郊廟歌辭 儀坤廟樂章 壽和
authors:徐堅
paragraphs:
於穆清廟，肅雍嚴祀。
合福受釐，介以繁[祉]。

title:郊廟歌辭 儀坤廟樂章 舒和
authors:胡雄
paragraphs:
送文迎武遞參差，一始一終光聖儀。
四海生人歌有慶，千齡孝享肅無虧。

title:郊廟歌辭 儀坤廟樂章 安和
authors:劉子玄
paragraphs:
妙筭申帷幄，神謀及廟庭。
兩階文物備，七德武功成。
校獵長楊苑，屯軍細柳營。
將軍獻凱入，歌舞溢重城。

title:郊廟歌辭 儀坤廟樂章 雍和
authors:員半千
paragraphs:
孝享云畢，惟徹有章。
雲感玄羽，風悽素商。
瞻望神座，祗戀匪遑。
禮終樂闋，肅雍鏘鏘。

title:郊廟歌辭 儀坤廟樂章 永和
authors:祝欽明
paragraphs:
閟宮實實，清廟微微。
降格無象，馨香有依。
式昭纂慶，方融嗣徽。
明禋是享，神保聿歸。

title:郊廟歌辭 儀坤廟樂章 迎神
authors:不詳
paragraphs:
月靈降德，坤元授光。
娥英比秀，任姒均芳。
瑤臺薦祉，金屋延祥。
迎神有樂，歆此嘉薌。

title:郊廟歌辭 儀坤廟樂章 送神
authors:不詳
paragraphs:
玉帛儀大，金絲奏廣。
靈應有孚，冥徵不爽。
降彼休福，歆茲禋享。
送樂有章，神麾其上。

title:郊廟歌辭 昭德皇后廟樂章 永和
authors:不詳
paragraphs:
穆清廟，薦嚴禋。
昭禮備，和樂新。
望靈光，集元辰。
祚無極，享萬春。

title:郊廟歌辭 昭德皇后廟樂章 肅和
authors:不詳
paragraphs:
誠心達，娛樂分。
升簫膋，鬱氛氳。
茅既縮，鬯既薰。
后來思，福如雲。

title:郊廟歌辭 昭德皇后廟樂章 雍和
authors:不詳
paragraphs:
我將我享，盡明而誠。
載芬黍稷，載滌犧牲。
懿矣元良，萬邦以貞。
心乎愛敬，若覩容聲。

title:郊廟歌辭 昭德皇后廟樂章 坤元
authors:不詳
paragraphs:
於穆先后，麗聖稱崇。
母臨萬宇，道[被]六宮。
昌時協慶，理內成功。
殷薦明德，傳芳國風。

title:郊廟歌辭 昭德皇后廟樂章 壽和
authors:不詳
paragraphs:
工祝致告，徽音不遐。
酒醴咸旨，馨香具嘉。
受釐獻祉，永慶邦家。

title:郊廟歌辭 昭德皇后廟樂章 舒和
authors:不詳
paragraphs:
金枝羽部徹清歌，瑤臺肅穆笙磬羅。
諧音遍響合明意，萬類昭融靈應多。

title:郊廟歌辭 昭德皇后廟樂章 凱安
authors:不詳
paragraphs:
辰位列四星，帝功參十亂。
進賢勤內輔，扈蹕清多難。
承天厚載均，並耀宵光璨。
留徽藹前躅，萬古披圖煥。

title:郊廟歌辭 昭德皇后廟樂章 雍和
authors:不詳
paragraphs:
公尸既起，享禮載終。
稱歌進徹，盡敬繇衷。
澤流惠下，大小咸同。

title:郊廟歌辭 昭德皇后廟樂章 永和
authors:不詳
paragraphs:
昭事終，幽享餘。
移月御，返仙居。
璇庭寂，靈幄虛。
顧裴回，感皇儲。

title:郊廟歌辭 讓皇帝廟樂章 迎神
authors:李舒
paragraphs:
皇矣天宗，德先王季。
因心則友，克讓以位。
爰命有司，式遵前志。
神其降靈，昭饗祀事。

title:郊廟歌辭 讓皇帝廟樂章 奠幣
authors:李舒
paragraphs:
惟帝時若，去而上仙。
祀用商舞，樂備宮懸。
白璧加薦，玄纁告虔。
子孫拜後，承茲吉蠲。

title:郊廟歌辭 讓皇帝廟樂章 迎俎
authors:李舒
paragraphs:
祀盛體薦，禮協粢盛。
方周假廟，用魯純牲。
捧徹祗敬，擊拊和鳴。
受釐歸胙，既戒而平。

title:郊廟歌辭 讓皇帝廟樂章 酌獻
authors:李舒
paragraphs:
八音具舉，三壽既盥。
潔茲宗彝，瑟彼圭瓚。
蘭肴重錯，椒醑飄散。
降胙維城，永爲藩翰。

title:郊廟歌辭 讓皇帝廟樂章 亞獻終獻
authors:李舒
paragraphs:
秩禮有序，和音既同。
九儀不忒，三揖將終。
孝感藩后，相維辟公。
四時之典，永永無窮。

title:郊廟歌辭 讓皇帝廟樂章 送神
authors:李舒
paragraphs:
奠獻已事，昏昕載分。
風搖雨散，靈衛絪緼。
龍駕帝服，上騰五雲。
泮宮復閟，寂寞無聞。

title:郊廟歌辭 享隱太子廟樂章 誠和
authors:不詳
paragraphs:
道閟鶴關，運纏鳩里。
門集大命，俾歆嘉祀。
禮亞六瑚，誠殫二簋。
有誠顒若，神斯戾止。

title:郊廟歌辭 享隱太子廟樂章 肅和
authors:不詳
paragraphs:
歲肇春宗，乾開震長。
瑤山既寂，戾園斯享。
玉肅其事，物昭其象。
弦誦成風，笙歌合響。

title:郊廟歌辭 享隱太子廟樂章 雍和
authors:不詳
paragraphs:
明典肅陳，神居邃啓。
春伯聯事，秋官相禮。
有來雍雍，登歌濟濟。
緬維主鬯，庶歆芳醴。

title:郊廟歌辭 享隱太子廟樂章 舒和
authors:不詳
paragraphs:
三縣已判歌鐘列，六佾將開羽鏚分。
尚想燕飛來蔽日，終疑鶴影降凌雲。

title:郊廟歌辭 享隱太子廟樂章 凱安
authors:不詳
paragraphs:
天步昔將開，商郊初欲踐。
撫戎金陣廓，貳極瑤圖闡。
雞戟遂崇儀，龍樓期好善。
弄兵隳震業，啓聖隆嗣典。

title:郊廟歌辭 隱太子廟樂章 迎神
authors:不詳
paragraphs:
蒼震有位，黃離蔽明。
江充禍結，戾據災成。
銜冤昔痛，贈典今榮。
享靈有秩，奉樂以迎。

title:郊廟歌辭 隱太子廟樂章 送神
authors:不詳
paragraphs:
皇情悼往，祀議增設。
鐘鼓鏗鏘，羽旄昭晰。
掌禮云備，司筵告徹。
樂以送神，靈其鑒闋。

title:郊廟歌辭 享章懷太子廟樂章 迎神
authors:不詳
paragraphs:
副君昭象，道應黃離。
銅樓備德，玉裕成規。
仙氣靄靄，靈從師師。
前驅戾止，控鶴來儀。

title:郊廟歌辭 享章懷太子廟樂章 登歌酌鬯
authors:不詳
paragraphs:
忠孝本著，羽翼先成。
寢門昭德，馳道爲程。
幣帛有典，容衛無聲。
司存既肅，廟享惟清。

title:郊廟歌辭 享章懷太子廟樂章 迎俎酌獻
authors:不詳
paragraphs:
通三錫胤，明兩承英。
太山比赫，伊水聞笙。
宗祧是寄，禮樂其亨。
嘉辰薦俎，以發聲明。

title:郊廟歌辭 享章懷太子廟樂章 送文舞迎武舞
authors:不詳
paragraphs:
羽籥崇文禮以畢，干鏚奮武事將行。
用舍繇來其有致，壯志宣威樂太平。

title:郊廟歌辭 享章懷太子廟樂章 武舞作
authors:不詳
paragraphs:
綠林熾炎曆，黃虞格有苗。
沙塵驚塞外，帷幄命嫖姚。
七德干戈止，三邊雲霧消。
寶祚長無極，歌舞盛今朝。

title:郊廟歌辭 享懿德太子廟樂章 迎神
authors:不詳
paragraphs:
甲觀昭祥，畫堂升位。
禮絕羣后，望尊儲貳。
啓誦慙德，莊丕掩粹。
伊浦鳳翔，緱峰鶴至。

title:郊廟歌辭 享懿德太子廟樂章 登歌酌鬯
authors:不詳
paragraphs:
譽闡元儲，寄崇明兩。
玉裕雖晦，銅樓可想。
弦誦輟音，笙歌罷響。
幣帛言設，禮容無爽。

title:郊廟歌辭 享懿德太子廟樂章 迎俎酌獻
authors:不詳
paragraphs:
雍雍盛典，肅肅靈祠。
賓天有聖，對日無期。
飄颻羽服，掣曳雲旗。
眷言主鬯，心乎愴茲。

title:郊廟歌辭 享懿德太子廟樂章 送文舞迎武舞
authors:不詳
paragraphs:
八音協奏陳金石，六佾分行整禮容。
滄溟赴海還稱少，素月開輪即是重。

title:郊廟歌辭 享懿德太子廟樂章 武舞作
authors:不詳
paragraphs:
隋季昔云終，唐年初啓聖。
纂戎將禁暴，崇儒更敷政。
威略靜三邊，仁恩覃萬姓。

title:郊廟歌辭 享節愍太子廟樂章 迎神
authors:不詳
paragraphs:
儲后望崇，元良寄切。
寢門是仰，馳道不絕。
仙袂雲會，靈旗電晰。
煌煌而來，禮物攸設。

title:郊廟歌辭 享節愍太子廟樂章 登歌酌鬯
authors:不詳
paragraphs:
灼灼重明，仰承元首。
既賢且哲，惟孝與友。
惟孝雖遙，靈規不朽。
禮因誠致，備絜玄酒。

title:郊廟歌辭 享節愍太子廟樂章 迎俎酌獻
authors:不詳
paragraphs:
嘉薦有典，至誠莫騫。
畫梁雲亙，雕俎星連。
樂器周列，禮容備宣。
依稀如在，若未賓天。

title:郊廟歌辭 享節愍太子廟樂章 送文舞出迎武舞入
authors:不詳
paragraphs:
邕邕闡化憑文德，赫赫宣威藉武功。
既執羽旄先拂吹，還持玉鏚更揮空。

title:郊廟歌辭 享節愍太子廟樂章 武舞作
authors:不詳
paragraphs:
武德諒雍雍，由來掃寇戎。
劒光揮作電，旗影列成虹。
霧廓三邊靜，波澄四海同。
睿圖今已盛，相共舞皇風。

title:郊廟歌辭 享文敬太子廟樂章 請神
authors:許孟容
paragraphs:
觴牢具品，管磬有節。
祝道夤恭，神儀昭晰。
桐圭早貴，象輅追設。
聲達樂成，降歆豐潔。

title:郊廟歌辭 享文敬太子廟樂章 登歌
authors:陳京
paragraphs:
歌以德發，聲以樂貴。
樂善名存，追仙禮異。
鸞旌拱修，鳳鳴合吹。
神聽皇慈，仲月皆至。

title:郊廟歌辭 享文敬太子廟樂章 迎俎酌獻
authors:馮伉
paragraphs:
撰日瞻景，誠陳樂張。
禮容秩秩，羽舞煌煌。
肅將滌濯，祗薦芬芳。
永錫繁祉，思深饗嘗。

title:郊廟歌辭 享文敬太子廟樂章 送文舞迎武舞
authors:不詳
paragraphs:
干旄羽籥相虧蔽，一進一退殊行綴。
昔獻三雍盛禮容，今陳六佾崇儀制。

title:郊廟歌辭 享文敬太子廟樂章 亞獻終獻
authors:崔邠
paragraphs:
醴齊泛尊彝，軒縣動干戚。
入室僾如在，升階虔所歷。
奮疾合威容，定利舒皦繹。
方崇廟貌禮，永被君恩錫。

title:郊廟歌辭 享文敬太子廟樂章 送神
authors:張薦
paragraphs:
三獻具舉，九旗將旋。
追勞表德，罷享賓天。
風引仙管，堂虛畫筵。
芳馨常在，瞻望悠然。

title:郊廟歌辭 享惠昭太子廟樂章 請神
authors:歸登
paragraphs:
嘉薦既陳，祀事孔明。
閒歌在堂，萬舞在庭。
外則盡物，內則盡誠。
鳳笙如聞，歌其潔精。

title:郊廟歌辭 享惠昭太子廟樂章 登歌
authors:杜羔
paragraphs:
因心克孝，位震遺芬。
賓天道茂，軫懷氣分。
發祗乃祀，咳歎如聞。
二歌斯升，以詠德薰。

title:郊廟歌辭 享惠昭太子廟樂章 迎俎酌獻
authors:李逢吉
paragraphs:
既潔酒醴，聿陳熟腥。
肅將震念，昭格儲靈。
展矣禮典，薰然德馨。
愔愔管磬，亦具是聽。

title:郊廟歌辭 享惠昭太子廟樂章 送文舞出迎武舞入
authors:孟簡
paragraphs:
喧喧金石容既缺，肅肅羽駕就行列。
緱山遺響昔所聞，廟庭進旅今攸設。

title:郊廟歌辭 享惠昭太子廟樂章 亞獻終獻
authors:裴度
paragraphs:
重輪始發祥，齒胄方興學。
冥然升紫府，鏗爾薦清樂。
奠斝致馨香，在庭紛羽籥。
禮成神既醉，髣髴緱山鶴。

title:郊廟歌辭 享惠昭太子廟樂章 送神
authors:王涯
paragraphs:
威儀畢陳，備樂將闋。
苞茅酒縮，膋蕭香徹。
宮臣展事，肅雍在列。
迎精送往，厥鑒昭晰。

title:郊廟歌辭 武后崇先廟樂章
authors:不詳
paragraphs:
先德謙撝冠昔，嚴規節素超今。
奉國忠誠每竭，承家至孝純深。
追崇懼乖尊意，顯號恐玷徽音。
既迫王公屢請，方乃俯遂羣心。
有限無由展敬，奠醑每闕親斟。
大禮虔申典冊，蘋藻敬薦翹襟。

title:郊廟歌辭 襃德廟樂章 昭德
authors:不詳
paragraphs:
道赫梧宮，悲盈蒿里。
爰賜徽烈，載敷嘉祀。
享洽四時，規陳二簋。
靈應昭格，神其戾止。

title:郊廟歌辭 襃德廟樂章 進德
authors:不詳
paragraphs:
塗山懿戚，媯汭崇姻。
祠筵肇啓，祭典方申。
禮以備物，樂以感神。
用隆敦敍，載穆彝倫。

title:郊廟歌辭 襃德廟樂章 襃德
authors:不詳
paragraphs:
家著累仁，門昭積善。
瑤篚既列，金縣式展。

title:郊廟歌辭 襃德廟樂章 武舞作
authors:不詳
paragraphs:
昭昭竹殿開，奕奕蘭宮啓。
懿範隆丹掖，殊榮闢朱邸。
六佾薦徽容，三簋陳芳醴。
萬石覃貽厥，分珪崇祖禰。

title:郊廟歌辭 襃德廟樂章 彰德
authors:不詳
paragraphs:
名隆五嶽，秩映三台。
嚴祠已備，[睟]影方迴。

title:舞曲歌辭 功成慶善樂舞詞
authors:不詳
paragraphs:
壽丘惟舊跡，酆邑乃前基。
粤余承累聖，懸弧亦在茲。
弱齡逢運改，提劒鬱匡時。
指麾八荒定，懷柔萬國夷。
梯山盛入欵，駕海亦來思。
單于陪武帳，日逐衛文㮰。
端扆朝四岳，無爲任百司。
霜節明秋景，輕冰結水湄。
芸黃遍原隰，禾頴積京坻。
共樂還譙宴，歡此大風詩。

title:舞曲歌辭 中和樂舞詞
authors:不詳
paragraphs:
芳歲肇佳節，物華當仲春。
乾坤既昭泰，煙景含氤氳。
德淺荷玄貺，樂成思治人。
前庭列鐘鼓，廣殿延羣臣。
八卦隨舞意，五音轉曲新。
顧非咸池奏，庶協南風薰。
式宴禮所重，浹歡情必均。
同和諒在茲，萬國希可親。

title:舞曲歌辭 凱樂歌辭 破陣樂
authors:不詳
paragraphs:
受律辭元首，相將討叛臣。
咸歌破陣樂，共賞太平人。

title:舞曲歌辭 凱樂歌辭 應聖期
authors:不詳
paragraphs:
聖德期昌運，雍熙萬宇清。
乾坤資化育，海嶽共休明。
闢土欣耕稼，銷戈遂偃兵。
殊方歌帝澤，執贄賀昇平。

title:舞曲歌辭 凱樂歌辭 賀聖歡
authors:不詳
paragraphs:
四海皇風被，千年德水清。
戎衣更不著，今日告功成。

title:舞曲歌辭 凱樂歌辭 君臣同慶樂
authors:不詳
paragraphs:
主聖開昌曆，臣忠奉大猷。
君看偃革後，便是太平秋。

title:郊廟歌辭 梁郊祀樂章 慶和 一
authors:趙光逢、張衮
paragraphs:
就陽位，升圓丘。
佩雙玉，御大裘。
膺天命，擁神休。
萬靈感，百祿遒。

title:郊廟歌辭 梁郊祀樂章 慶和 二
authors:趙光逢、張衮
paragraphs:
秉黃鉞，建朱旗。
震八表，清二儀。
帝業顯，王道夷。
受景命，啓皇基。

title:郊廟歌辭 梁郊祀樂章 慶和 三
authors:趙光逢、張衮
paragraphs:
開九門，懷百神。
通肸蠁，接氤氳。
明粢薦，廣樂陳。
奠嘉璧，燎芳薪。

title:郊廟歌辭 梁郊祀樂章 慶和 四
authors:趙光逢、張衮
paragraphs:
膺寶圖，執左契。
德應天，聖饗帝。
薦表衷，荷靈惠。
壽萬年，祚百世。

title:郊廟歌辭 梁郊祀樂章 慶和 五
authors:趙光逢、張衮
paragraphs:
惟德動天，有感必通。
秉茲一德，禋於六宗。
欽夤寶命，恭肅禮容。
來顧來享，永穆皇風。

title:郊廟歌辭 梁郊祀樂章 慶和 六
authors:趙光逢、張衮
paragraphs:
天惟佑德，辟乃奉天。
交感斯在，昭事罔愆。
歲功已就，王道無偏。
於焉報本，是用告虔。

title:郊廟歌辭 梁郊祀樂章 慶順
authors:趙光逢、張衮
paragraphs:
聖皇戾止，天步舒遲。
乾乾睿相，穆穆皇儀。
進退必肅，陟降是祗。
六變克協，萬靈協隨。

title:郊廟歌辭 梁郊祀樂章 慶平
authors:趙光逢、張衮
paragraphs:
天命降鑒，帝德惟馨。
享祀不忒，禮容孔明。
奠璧布幣，薦神獻精。
神佑以答，敷錫永寧。

title:郊廟歌辭 梁郊祀樂章 慶肅
authors:趙光逢、張衮
paragraphs:
籩豆簠簋，黍稷非馨。
懿茲彝器，厥德惟明。
金石匏革，以和以平。
繇此無體，期乎永寧。

title:郊廟歌辭 梁郊祀樂章 慶熙
authors:趙光逢、張衮
paragraphs:
哲后躬享，旨酒斯陳。
王恭無斁，嚴祀維夤。
皇祖以配，大孝以振。
宜錫景福，永休下民。

title:郊廟歌辭 梁郊祀樂章 慶隆
authors:趙光逢、張衮
paragraphs:
恭祀上帝，于國之陽。
爵醴是荷，鴻基永昌。

title:郊廟歌辭 梁郊祀樂章 慶融
authors:趙光逢、張衮
paragraphs:
道和氣兮襲氤氳，宣皇規兮彰聖神。
服遐裔兮敷質文，格苗扈兮息煙塵。

title:郊廟歌辭 梁郊祀樂章 慶休
authors:趙光逢、張衮
paragraphs:
大業來四夷，仁風和萬國。
白日體無私，皇天輔有德。
七旬罪已服，六月師方克。
偉哉帝道隆，終始常作則。

title:郊廟歌辭 梁郊祀樂章 慶和
authors:趙光逢、張衮
paragraphs:
煙燎升，禮容徹。
誠感達，人神悅。
靈貺彰，聖情結。
玉座寂，金爐歇。

title:郊廟歌辭 周郊祀樂章 昭順樂
authors:不詳
paragraphs:
五兵勿用，萬國咸安。
告功圓蓋，受命雲壇。
樂鳴鳳律，禮備雞竿。
神光欲降，衆目遐觀。

title:郊廟歌辭 周郊祀樂章 治順樂
authors:不詳
paragraphs:
羽衛離丹闕，金軒赴泰壇。
珠旗明月色，玉佩曉霜寒。
黼黻龍衣備，琮璜寶器完。
百神將受職，宗社保長安。

title:郊廟歌辭 周郊祀樂章 感順樂
authors:不詳
paragraphs:
明君陳大禮，展幣祀圓丘。
雅樂聲其發，祥雲色正浮。

title:郊廟歌辭 周郊祀樂章 禋順樂
authors:不詳
paragraphs:
黃彝將獻，特牲預迎。
既修昭事，潛達明誠。

title:郊廟歌辭 周郊祀樂章 福順樂
authors:不詳
paragraphs:
相承五運，取法三才。
大禮爰展，率土咸來。
卿雲祕室，甘泉寶臺。
象樽初酌，受福不回。

title:郊廟歌辭 周郊祀樂章 福順樂
authors:不詳
paragraphs:
昊天成命，邦國盛儀。
多士齊列，六龍載馳。
壇升泰一，樂奏咸池。
高明祚德，永致昌期。

title:郊廟歌辭 周郊祀樂章 福順樂
authors:不詳
paragraphs:
上天垂景貺，哲后舉鸞觴。
明德今方祚，邦家萬世昌。

title:郊廟歌辭 周郊祀樂章 忠順樂
authors:不詳
paragraphs:
木鐸敷音文德昌，朱干成列武功彰。
雷鼗鷺羽今休用，玉鏚相參正發揚。

title:郊廟歌辭 周郊祀樂章 武舞樂
authors:不詳
paragraphs:
圭瓚方陳禮，干旄乃象功。
成文非羽籥，猛勢若羆熊。

title:郊廟歌辭 周郊祀樂章 昭順樂
authors:不詳
paragraphs:
雲門孤竹，蒼璧黃琮。
既祀天地，克配祖宗。
虔修盛禮，仰荅玄功。
神歸碧落，福降無窮。

title:郊廟歌辭 梁太廟樂舞辭 開平舞
authors:不詳
paragraphs:
黍稷馨，醴𨣧清。
牲牷潔，金石鏗。
恭祀事，結皇情。
神來格，歌頌聲。

title:郊廟歌辭 梁太廟樂舞辭 皇帝行
authors:不詳
paragraphs:
莫高者天，攀躋弗克。
隮天有方，累仁積德。
祖宗隆之，子孫履之。
配天明祀，永永孝思。

title:郊廟歌辭 梁太廟樂舞辭 帝盥
authors:不詳
paragraphs:
莊肅蒞事，周旋禮容。
裸鬯嚴潔，穆穆雍雍。

title:郊廟歌辭 梁太廟樂舞辭 登歌
authors:不詳
paragraphs:
於赫我皇，建中立極。
動以武功，靜以文德。
昭事上帝，歡心萬國。
大報嚴禋，四海述職。

title:郊廟歌辭 梁太廟樂舞辭 大合舞
authors:不詳
paragraphs:
於穆皇祖，濬哲雍熙。
美溢中夏，化被南陲。
后稷累德，公劉創基。
肇興九廟，樂合來儀。

title:郊廟歌辭 梁太廟樂舞辭 象功舞
authors:不詳
paragraphs:
天地合德，睿聖昭彰。
累贈太傅，俄登魏王。
雄名不朽，奕葉而光。
建國之兆，君臨萬方。

title:郊廟歌辭 梁太廟樂舞辭 來儀舞
authors:不詳
paragraphs:
於赫帝命，應天順人。
亭育品彙，賓禮百神。
洪基永固，景命惟新。
肅恭孝享，祚我生民。

title:郊廟歌辭 梁太廟樂舞辭 昭德舞
authors:不詳
paragraphs:
肅肅文考，源濬派長。
漢稱誕季，周實生昌。
奄有四海，超彼百王。
笙鏞迭奏，禮物熒煌。

title:郊廟歌辭 梁太廟樂舞辭 飲福
authors:不詳
paragraphs:
戛玉摐金永頌聲，檿絲孤竹和且清。
靈歆醉止犧象盈，自天降福千萬齡。

title:郊廟歌辭 梁太廟樂舞辭 撤豆
authors:不詳
paragraphs:
笙鏞洋洋，庭燎煌煌。
明星有爛，祝史下堂。
[籩]豆斯撤，禮容有章。
克勤克儉，無怠無荒。

title:郊廟歌辭 梁太廟樂舞辭 送神
authors:不詳
paragraphs:
其降無從，其往無蹤。
黍稷非馨，有感必通。
赫奕令德，髣髴睟容。
再拜慌忽，遐想昊穹。

title:郊廟歌辭 後唐宗廟樂舞辭 昭德舞
authors:崔居儉、盧文紀
paragraphs:
懿彼明德，赫赫煌煌。
名高閫域，功著旂常。
道符休泰，運叶祺祥。
慶傳萬祀，以播耿光。

title:郊廟歌辭 後唐宗廟樂舞辭 文明舞
authors:崔居儉、盧文紀
paragraphs:
帝業光揚，皇圖翕赫。
聖德孔彰，神功不測。
信及豚魚，恩霑動植。
懿範鴻名，傳之萬億。

title:郊廟歌辭 後唐宗廟樂舞辭 應天舞
authors:崔居儉、盧文紀
paragraphs:
晉國肇興，雄圖再固。
黼黻帝道，金玉王度。
皇天無親，惟德是輔。
載誕英明，永光聖祚。

title:郊廟歌辭 後唐宗廟樂舞辭 永平舞
authors:崔居儉、盧文紀
paragraphs:
慶傳瓚祚，位正瑤圖。
功宣四海，化被八區。
靜彰帝道，動合乾符。
千秋萬祀，永荷昭蘇。

title:郊廟歌辭 後唐宗廟樂舞辭 武成舞
authors:崔居儉、盧文紀
paragraphs:
艱難王業，返正皇唐。
先天再造，却日重光。
漢紹世祖，夏資少康。
功成德茂，率祀無疆。

title:郊廟歌辭 後唐宗廟樂舞辭 雍煕舞
authors:崔居儉、盧文紀
paragraphs:
仁君御宇，寰海謐清。
運符武德，道協文明。
九成式敍，百度惟貞。
金門積慶，玉葉傳榮。

title:郊廟歌辭 漢宗廟樂舞辭 武德舞
authors:張昭
paragraphs:
明明我祖，天集休明。
神母夜哭，彤雲晝興。
籩豆有踐，管籥斯登。
孝孫致告，神其降靈。

title:郊廟歌辭 漢宗廟樂舞辭 靈長舞
authors:張昭
paragraphs:
天降祥，漢祚昌。
火炎上，水靈長。
建廟社，潔蒸嘗。
羅鐘石，儼珩璜。
陳玉豆，酌金觴。
氣昭感，德馨香。
祗洛汭，瞻晉陽。
降吾祖，福穰穰。

title:郊廟歌辭 漢宗廟樂舞辭 積善舞
authors:張昭
paragraphs:
黍稷斯馨，祖德惟明。
蛇告赤帝，龜謀大橫。
雲行雨施，天成地平。
造我家邦，斡我璿衡。
陶匏在御，醍盎惟精。
或戛或擊，載炮載烹。
飲福受胙，舞降歌迎。
滔滔不竭，洪惟水行。

title:郊廟歌辭 漢宗廟樂舞辭 顯仁舞
authors:張昭
paragraphs:
運極金行謝，天資水德隆。
禮神鄜畤館，布政未央宮。
詰旦備明祀，登歌荅茂功。
雲軒臨降久，星俎薦陳豐。
靄靄沈檀霧，鏗鏘環佩風。
熒煌升藻藉，肸蠁轉珠櫳。
尊祖咸韶備，貽孫書軌同。
京坻長有積，宗社享無窮。

title:郊廟歌辭 漢宗廟樂舞辭 章慶舞
authors:張昭
paragraphs:
罘罳曉唱雞人，三牲八簋斯陳。
霧集瑤階瑣闥，香生綺席華茵。
珠佩貂璫熠爚，羽旄干戚紛綸。
酌鬯既終三獻，凝旒何止千春。
阿閣長棲綵鳳，郊宮疊奏祥麟。
赤伏英靈未泯，玄圭運祚重新。
玉斝犧樽瀲灩，龍旂鳳轄逡巡。
瞻望月遊冠冕，猶疑蒼野回輪。

title:郊廟歌辭 漢宗廟樂舞辭 觀德舞
authors:張昭
paragraphs:
高廟明靈再啓圖，金根玉輅幸神都。
巢阿丹凰銜書命，入昴飛星獻寶符。
正換熏弦娛赤子，忽登仙駕泣蒼梧。
薦櫻鶴館笳簫咽，酌鬯金楹劒佩趨。
星俎雲罍兼魯禮，朱干象箾雜巴渝。
氤氳龍麝交青瑣，髣髴[錫]鑾下蘂珠。
薦豆奉觴親玉几，配天合祖耀璿樞。
受釐飲酒皇歡洽，仰俟餘靈泰九區。

title:郊廟歌辭 周宗廟樂舞辭 肅順
authors:不詳
paragraphs:
我后至孝，祗謁祖先。
仰瞻廟貌，夙設宮懸。
朱弦疏越，羽舞迴旋。
神其來格，明祀惟虔。

title:郊廟歌辭 周宗廟樂舞辭 治順
authors:不詳
paragraphs:
清廟將入，衮服是依。
載行載止，令行令儀。
永終就養，空極孝思。
瞻望如在，顧復長違。

title:郊廟歌辭 周宗廟樂舞辭 肅雍舞
authors:不詳
paragraphs:
周道載興，象日之明。
萬邦咸慶，百穀用成。
於穆聖祖，祗薦鴻名。
祀於廟社，陳其犧牲。
進旅退旅，皇武之形。
一倡三歎，朱弦之聲。
以妥以侑，既和且平。
至誠潛達，介福攸寧。

title:郊廟歌辭 周宗廟樂舞辭 章德舞
authors:不詳
paragraphs:
清廟新，展嚴禋。
恭祖德，厚人倫。
雅樂薦，禮器陳。
儼皇尸，列虞賓。
神如在，聲不聞。
享必信，貌惟夤。
想龍服，奠犧樽。
禮既備，慶來臻。

title:郊廟歌辭 周宗廟樂舞辭 善慶舞
authors:不詳
paragraphs:
卜世長，帝祚昌。
定中國，服四方。
修明祀，從舊章。
奏激楚，轉清商。
羅俎豆，列簪裳。
歌纍纍，容皇皇。
望來格，降休祥。
祝敢告，壽無疆。

title:郊廟歌辭 周宗廟樂舞辭 觀成舞
authors:不詳
paragraphs:
穆穆王國，奕奕神功。
毖祀載展，明德有融。
彝樽斯滿，簠簋斯豐。
紛絺旄羽，鏘洋磬鐘。
或升或降，克和克同。
孔惠之禮，必肅之容。
錫以純嘏，祚其允恭。
神保是饗，萬世無窮。

title:郊廟歌辭 周宗廟樂舞辭 明德舞
authors:不詳
paragraphs:
惟彼岐陽，德大流光。
載造周室，澤及遐荒。
於鑠聖祖，上帝是皇。
迺聖迺神，知微知彰。
新廟奕奕，豐年穰穰。
取彼血膋，以往蒸嘗。
黍稷惟馨，籩豆大房。
工祝致告，受福無疆。

title:郊廟歌辭 周宗廟樂舞辭 咸順
authors:不詳
paragraphs:
萬舞咸列，三階克清。
貫珠一倡，擊石九成。
盈觴雖酌，靈坐無形。
永懷我祖，達其孝誠。

title:郊廟歌辭 周宗廟樂舞辭 禋順
authors:不詳
paragraphs:
旨酒既獻，嘉殽乃迎。
振其鼗鼓，潔以鉶羹。
肇禋肇祀，或炮或烹。
皇尸儼若，保饗是明。

title:郊廟歌辭 周宗廟樂舞辭 福順
authors:不詳
paragraphs:
新廟奕奕，金奏洋洋。
享于祖考，循彼典章。
清酤特滿，嘉玉騰光。
神醉既告，帝祉無疆。

title:郊廟歌辭 周宗廟樂舞辭 忠順
authors:不詳
paragraphs:
稱文既表溫柔德，示武須成蹈厲容。
綴兆疾舒皆應節，明明我祖樂無窮。

title:郊廟歌辭  善勝舞
authors:不詳
paragraphs:
聖祖累功，福鍾來裔。
持羽執干，舞文不廢。

title:郊廟歌辭  禋順
authors:不詳
paragraphs:
禮畢祀先，香散几筵。
罷舞干戚，收撤豆籩。

title:郊廟歌辭  肅順
authors:不詳
paragraphs:
樂奏四順，福受萬年。
神歸碧天，庭餘瑞煙。

title:郊廟歌辭 晉朝饗樂章 初舉酒文同樂
authors:不詳
paragraphs:
赫矣昌運，明哉聖王。
文興墜典，禮復舊章。
鴛鸞濟濟，鳥獸蹌蹌。
一人有慶，萬福無疆。

title:郊廟歌辭 晉朝饗樂章 舉酒
authors:不詳
paragraphs:
大明御宇，至德動天。
君臣慶會，禮樂昭宣。
劒佩成列，金石在縣。
椒觴再獻，寶曆萬年。

title:郊廟歌辭 晉朝饗樂章 再舉酒
authors:不詳
paragraphs:
朝野無事，寰瀛大康。
聖人有作，盛禮重光。
萬國執玉，千官奉觴。
南山永固，地久天長。

title:郊廟歌辭 晉朝饗樂章 四舉酒
authors:不詳
paragraphs:
八表歡無事，三秋賀有成。
照臨同日遠，渥澤並雲行。
河變千年色，山呼萬歲聲。
願修封岱禮，方以稱文明。

title:郊廟歌辭 晉朝饗樂章 羣臣酒行歌 一
authors:不詳
paragraphs:
劒佩儼如林，齊傾拱北心。
渥恩頒美祿，咸濩聽和音。
一德君臣合，重瞳日月臨。
歌時兼樂聖，唯待贊泥金。

title:郊廟歌辭 晉朝饗樂章 羣臣酒行歌 二
authors:不詳
paragraphs:
萬國咸歸禹，千官共祝堯。
拜恩瞻鳳扆，傾耳聽雲韶。
運啓金行遠，時和玉燭調。
酒酣齊抃舞，同賀聖明朝。

title:郊廟歌辭 晉朝饗樂章 羣臣酒行歌 三
authors:不詳
paragraphs:
令節陳高會，羣臣侍御筵。
玉墀留愛景，金殿靄祥煙。
振鷺涵天澤，靈禽下樂懸。
聖明無一事，何處讓堯年。

title:郊廟歌辭 周朝饗樂章 忠順
authors:不詳
paragraphs:
歲迎更始，節及朝元。
冕旒仰止，冠劒相連。
八音合奏，萬物齊宣。
常陳盛禮，願永千年。

title:郊廟歌辭 周朝饗樂章 忠順
authors:不詳
paragraphs:
明君當宁，列辟奉觴。
雲容表瑞，日影初長。
衣冠濟濟，鐘磬洋洋。
令儀克盛，嘉會有章。

title:郊廟歌辭 周朝饗樂章 治順
authors:不詳
paragraphs:
庭陳大樂，作當太微。
凝旒負扆，端拱垂衣。
鴛鸞成列，簪組相輝。
御爐香散，郁郁霏霏。

title:郊廟歌辭 周朝饗樂章 福順
authors:不詳
paragraphs:
聖皇端拱，多士輸忠。
蠻觴共獻，臣心畢同。
聲齊嵩嶽，祝比華封。
千齡萬祀，常保時雍。

title:郊廟歌辭 周朝饗樂章 康順
authors:不詳
paragraphs:
鴻鈞廣運，嘉節良辰。
列辟在位，萬國來賓。
干旌屢舞，金石咸陳。
禮容既備，帝履長春。

title:郊廟歌辭 周朝饗樂章 忠順
authors:不詳
paragraphs:
禮成三爵，樂畢九成。
共離金戺，復列彤庭。

title:郊廟歌辭 周朝饗樂章 忠順
authors:不詳
paragraphs:
明庭展禮，爲龍爲光。
咸韶息韻，鵷鷺歸行。

title:郊廟歌辭 晉昭德成功舞歌 昭德舞歌二首 一
authors:不詳
paragraphs:
聖代修文德，明庭舉舊章。
兩階陳羽籥，萬舞合宮商。
劒佩森鴛鷺，簫韶下鳳凰。
我朝青史上，千古有輝光。

title:郊廟歌辭 晉昭德成功舞歌 昭德舞歌二首 二
authors:不詳
paragraphs:
淮海干戈戢，朝廷禮樂施。
白駒皆就縶，丹鳳復來儀。
德備三苗格，風行萬國隨。
小臣同百獸，率舞賀昌期。

title:郊廟歌辭 晉昭德成功舞歌 武功舞歌二首 一
authors:不詳
paragraphs:
撥亂資英主，開基自晉陽。
一戎成大業，七德煥前王。
炎漢提封遠，姬周世祚長。
朱干將玉戚，全象武功揚。

title:郊廟歌辭 晉昭德成功舞歌 武功舞歌二首 二
authors:不詳
paragraphs:
睿算超前古，神功格上圓。
百川留禹跡，萬國戴堯天。
既已櫜弓矢，誠宜播管弦。
蹌蹌隨鳥獸，共樂太平年。

title:鼓吹曲辭 朱鷺
authors:張籍
paragraphs:
翩翩兮朱鷺，來汎春塘棲綠樹。
羽毛如翦色如染，遠飛欲下雙翅斂。
避人引子入深壍，動處水紋開灩灩。
誰知豪家網爾軀，不如飲啄江海隅。

title:鼓吹曲辭 艾如張
authors:李賀
paragraphs:
錦襜褕，繡襠襦，強強飲啄哺爾雛。
隴東臥穟滿風雨，莫信龍媒隴西去。
齊人織網如素空，張在野春平碧中。
網絲漠漠無形影，誤爾觸之傷首紅。
艾葉綠花誰翦刻，中藏禍機不可測。

title:鼓吹曲辭 上之回
authors:盧照鄰
paragraphs:
回中道路險，蕭關烽候多。
五營屯北地，萬乘出西河。
單于拜玉璽，天子按琱戈。
振旅汾川曲，秋風橫大歌。

title:鼓吹曲辭 上之回
authors:李白
paragraphs:
三十六離宮，樓臺與天通。
閣道步行月，美人愁煙空。
恩疎寵不及，桃李傷春風。
淫樂意何極，金輿向回中。
萬乘出黃道，千旗揚彩虹。
前軍細柳北，後騎甘泉東。
豈問渭川老，寧邀襄野童。
秋暮瑤池宴，歸來樂未窮。

title:鼓吹曲辭 上之回
authors:李賀
paragraphs:
上之回，大旗喜。
懸虹彗，撻鳳尾。
劒匣破，舞蛟龍。
蚩尤死，鼓逢逢。
天高慶雷齊墜地，地無驚煙海千里。

title:鼓吹曲辭 戰城南
authors:盧照鄰
paragraphs:
將軍出紫塞，冒頓在烏貪。
笳喧雁門北，陣翼龍城南。
琱弓夜宛轉，鐵騎曉參潭。
應須駐白日，爲待戰方酣。

title:鼓吹曲辭 戰城南
authors:李白
paragraphs:
去年戰桑乾源，今年戰蔥河道。
洗兵條支海上波，放馬天山雪中草。
萬里長征戰，三軍盡衰老。
匈奴以殺戮爲耕作，古來唯見白骨黃沙田。
秦家築城備胡處，漢家還有烽火然。
烽火然不息，征戰無已時。
野戰格鬬死，敗馬號鳴向天悲。
烏鳶啄人腸，銜飛上挂枯樹枝。
士卒塗草莽，將軍空爾爲。
乃知兵者是凶器，聖人不得已而用之。

title:鼓吹曲辭 戰城南
authors:劉駕
paragraphs:
城南征戰多，城北無飢鵶。
白骨馬蹄下，誰言皆有家。
城前水聲苦，倏忽流萬古。
莫爭城外地，城裏有閑土。

title:鼓吹曲辭 戰城南二首 一
authors:僧貫休
paragraphs:
萬里桑乾傍，茫茫古蕃壤。
將軍貌顦顇，撫劒悲年長。
胡兵尚陵逼，久住亦非強。
邯鄲少年輩，箇箇有伎倆。
拖槍半夜去，雪片大如掌。

title:鼓吹曲辭 戰城南二首 二
authors:僧貫休
paragraphs:
磧中有陰兵，戰馬時驚蹶。
輕猛李陵心，摧殘蘇武節。
黃金鎖子甲，風吹色如鐵。
十載不封侯，茫茫向誰說。

title:鼓吹曲辭 巫山高
authors:鄭世翼
paragraphs:
巫山凌太清，岧嶢類削成。
霏霏暮雨合，靄靄朝雲生。
危峰入鳥道，深谷瀉猿聲。
別有幽棲客，淹留攀桂情。

title:鼓吹曲辭 巫山高二首 一
authors:沈佺期
paragraphs:
巫山峰十二，環合隱昭回。
俯眺琵琶峽，平看雲雨臺。
古槎天外倚，瀑水日邊來。
何忽啼猨夜，荆王枕席開。

title:鼓吹曲辭 巫山高二首 二
authors:沈佺期
paragraphs:
神女向高唐，巫山下夕陽。
裴回作行雨，婉孌逐荆王。
電影江前落，雷聲峽外長。
霽雲無處所，臺館曉蒼蒼。

title:鼓吹曲辭 巫山高
authors:盧照鄰
paragraphs:
巫山望不極，望望下朝雰。
莫辨啼猿樹，徒看神女雲。
驚濤亂水脈，驟雨暗峰文。
霑裳即此地，況復遠思君。

title:鼓吹曲辭 巫山高
authors:張循之
paragraphs:
巫山高不極，沓沓狀奇新。
暗谷疑風雨，幽巖若鬼神。
月明三峽曙，潮滿二江春。
爲問陽臺夕，應知入夢人。

title:鼓吹曲辭 巫山高
authors:劉方平
paragraphs:
楚國巫山秀，清猨日夜啼。
萬重春樹合，十二碧峰齊。
峽出朝雲下，江來暮雨西。
陽臺歸路直，不畏向家迷。

title:鼓吹曲辭 巫山高
authors:皇甫冉
paragraphs:
巫峽見巴東，迢迢半出空。
雲藏神女館，雨到楚王宮。
朝暮泉聲落，寒暄樹色同。
清猨不可聽，偏在九秋中。

title:鼓吹曲辭 巫山高
authors:李端
paragraphs:
巫山十二峰，皆在碧虛中。
回合雲藏日，霏微雨帶風。
猨聲寒過水，樹色暮連空。
愁向高唐望，清秋見楚宮。

title:鼓吹曲辭 巫山高
authors:于濆
paragraphs:
何山無朝雲，彼雲亦悠揚。
何山無暮雨，彼雨亦蒼茫。
宋玉恃才者，憑雲構高唐。
自重文賦名，荒淫歸楚襄。
峨峨十二峰，永作妖鬼鄉。

title:鼓吹曲辭 巫山高二首 一
authors:孟郊
paragraphs:
巴山上峽重復重，陽臺碧峭十二峰。
荆王獵時逢暮雨，夜臥高丘夢神女。
輕紅流煙溼豔姿，行雲飛去明星稀。
目極魂斷望不見，猨啼三聲淚霑衣。

title:鼓吹曲辭 巫山高二首 二
authors:孟郊
paragraphs:
見盡數萬里，不聞三聲猨。
但飛蕭蕭雨，中有亭亭魂。
千載楚襄恨，遺文宋玉言。
至今青冥裏，雲結深閨門。

title:鼓吹曲辭 巫山高
authors:李賀
paragraphs:
碧叢叢，高插天，大江翻瀾神曳煙。
楚魂尋夢風颸然，曉風飛雨生苔錢。
瑤姬一去一千年，丁香笻竹啼老猨。
古祠近月蟾桂寒，椒花墜紅溼雲間。

title:鼓吹曲辭 巫山高
authors:僧齊己
paragraphs:
巫山高，巫女妖。
雨爲暮兮雲爲朝，楚王顦顇魂欲銷。
秋猨嗥嗥日將夕，紅霞紫煙凝老壁。
千巖萬壑花皆坼，但恐芳菲無正色。
不知今古行人行，幾人經此無秋情。
雲深廟遠不可覓，十二峰頭插天碧。

title:鼓吹曲辭 將進酒
authors:李白
paragraphs:
君不見黃河之水天上來，奔流到海不復回。
君不見高堂明鏡悲白髮，朝如青絲暮成雪。
人生得意須盡歡，莫使金尊空對月。
天生我材必有用，千金散盡還復來。
烹羊宰牛且爲樂，會須一飲三百杯。
岑夫子，丹丘生，將進酒，杯莫停。
與君歌一曲，請君爲我側耳聽。
鐘鼓饌玉不足貴，但願長醉不復醒。
古來聖賢皆寂寞，惟有飲者留其名。
陳王昔時宴平樂，斗酒十千恣歡謔。
主人何爲言少錢，徑須酤取對君酌。
五花馬，千金裘，呼兒將出換美酒，與爾同銷萬古愁。

title:鼓吹曲辭 將進酒
authors:李賀
paragraphs:
將進酒，將進酒。
酒中有毒酖主父，言之主父傷主母。
母爲妾地父妾天，仰天俯地不忍言。
佯爲僵踣主父前，主父不知加妾鞭。
旁人知妾爲主說，主將淚洗鞭頭血。
推摧主母牽下堂，扶妾遣升堂上牀。
將進酒，酒中無毒令主壽。
願主回思歸主母，遣妾如此事主父。
妾爲此事人偶知，自慙不密方自悲。
主今顛倒安置妾，貪天僭地誰不爲。

title:鼓吹曲辭 將進酒
authors:李賀
paragraphs:
瑠璃鍾，琥珀濃，小槽酒滴真珠紅。
烹龍炮鳳玉脂泣，羅屏繡幕圍香風。
吹龍笛，擊鼉鼓，皓齒歌，細腰舞。
況是青春日將暮，桃花亂落如紅雨。
勸君終日酩酊醉，酒不到劉伶墳上土。

title:鼓吹曲辭 君馬黃
authors:李白
paragraphs:
君馬黃，我馬白。
馬色雖不同，人心本無隔。
共作遊冶盤，雙行洛陽陌。
長劒既照曜，高冠何赩赫。
各有千金裘，俱爲五侯客。
猛虎落陷穽，壯夫時屈厄。
相知在急難，獨好亦何益。

title:鼓吹曲辭 芳樹
authors:沈佺期
paragraphs:
何地早芳菲？宛在長門殿。
夭桃色若綬，穠李光如練。
啼鳥弄花疎，遊蠭飲香徧。
歎息春風起，飄零君不見。

title:鼓吹曲辭 芳樹
authors:盧照鄰
paragraphs:
芳樹本多奇，年華復在斯。
結翠成新幄，開紅滿舊枝。
風歸花歷亂，日度影參差。
容色朝朝落，思君君不知。

title:鼓吹曲辭 芳樹
authors:徐彥伯
paragraphs:
玉花珍簟上，金縷畫屏開。
曉月憐箏柱，春風憶鏡臺。
箏柱春風吹曉月，芳樹落花朝暝歇。
藳砧刀頭未有時，攀條拭淚坐相思。

title:鼓吹曲辭 芳樹
authors:韋應物
paragraphs:
迢迢芳園樹，列映清池曲。
對此傷人心，還如故時綠。
風條灑餘靄，露葉承新旭。
佳人不再攀，下有往來躅。

title:鼓吹曲辭 芳樹
authors:元稹
paragraphs:
芳樹已寥落，孤英尤可嘉。
可憐團團葉，蓋覆深深花。
遊蠭競攢刺，鬬雀亦紛拏。
天生細碎物，不愛好光華。
非無殲殄法，念爾有生涯。
春雷一聲發，驚燕亦驚蛇。
清池養神蔡，已復長蝦蟆。
雨露貴平施，吾其春草芽。

title:鼓吹曲辭 芳樹
authors:羅隱
paragraphs:
細蘂慢逐風，暖香閑破鼻。
青帝固有心，時時動人意。
去年高枝猶壓地，今年低枝已顦顇。
吾所以見造化之權，變通之理。
春夏作頭，秋冬爲尾。
循環反覆無窮已，今生長短同一軌。
若使威可以制，力可以止，秦皇不肯斂手下沙丘，孟賁不合低頭入蒿里。
伊人彊猛猶如此，顧我勞生何足恃？但願開素袍，傾綠蟻，陶陶兀兀大醉於青冥白晝間。
任他上是天，下是地。

title:鼓吹曲辭 有所思
authors:沈佺期
paragraphs:
君子事行役，再空芳歲期。
美人曠延佇，萬里浮雲思。
園槿綻紅豔，郊桑柔綠滋。
坐看長夏晚，秋月生羅幃。

title:鼓吹曲辭 有所思
authors:李白
paragraphs:
我思仙人，乃在碧海之東隅。
海寒多天風，白波連山倒蓬壺。
長鯨噴湧不可涉，撫心茫茫淚如珠。
西來青鳥東飛去，願寄一書謝麻姑。

title:鼓吹曲辭 有所思
authors:孟郊
paragraphs:
桔槔烽火晝不滅，客路迢迢信難越。
古鎮刀攢萬片霜，寒江浪起千堆雪。
此時西去定如何，空使南心遠淒切。

title:鼓吹曲辭 有所思
authors:盧仝
paragraphs:
當時我醉美人家，美人顏色嬌如花。
今日美人棄我去，青樓珠箔天之涯。
天涯娟娟常娥月，三五二八盈又缺。
翠眉蟬鬢生別離，一望不見心斷絕。
心斷絕，幾千里，夢中醉臥巫山雲。
覺來淚滴湘江水，湘江兩岸花木深。
美人不見愁人心，含愁更奏綠綺琴，調高弦絕無知音。
美人兮美人！不知爲暮雨兮爲朝雲。
相思一夜梅花發，忽到窗前疑是君。

title:鼓吹曲辭 有所思
authors:韋應物
paragraphs:
借問江上柳，青青爲誰春。
空遊昨日地，不見昨日人。
繚繞萬家井，往來車馬塵。
莫道無相識，要非心所親。

title:鼓吹曲辭 有所思
authors:劉氏雲
paragraphs:
朝亦有所思，暮亦有所思。
登樓望君處，藹藹浮雲飛。
浮雲遮卻陽關道，向晚誰知妾懷抱。
玉井蒼苔春院深，桐花落地無人掃。

title:鼓吹曲辭 雉子班
authors:李白
paragraphs:
辟邪伎作鼓吹驚，雉子班之奏曲成。
喔咿振迅欲飛鳴，扇錦翼，雄風生。
雙雌同飲啄，趫悍誰能爭。
乍向草中耿介死，不求黃金籠下生。
天地至廣大，何惜遂物情。
善卷讓天子，務光亦逃名。
所貴曠士懷，朗然合太清。

title:鼓吹曲辭 臨高臺
authors:褚亮
paragraphs:
高臺暫俯臨，飛翼聳輕音。
浮光隨日度，漾影逐波深。
迥瞰周平野，開懷暢遠襟。
獨此三休上，還傷千歲心。

title:鼓吹曲辭 臨高臺
authors:王勃
paragraphs:
臨高臺，高臺迢遞絕浮埃。
瑤軒綺構何崔嵬，鸞歌鳳吹清且哀。
俯瞰長安道，萋萋御溝草。
斜對甘泉路，蒼蒼茂陵樹。
高臺四望同，帝鄉佳氣鬱蔥蔥。
紫閣丹樓紛照曜，璧房錦殿相玲瓏。
東彌長樂觀，西指未央宮。
赤城映朝日，綠樹搖春風。
旗亭百隊開新市，甲第千甍分戚里。
朱輪翠蓋不勝春，疊樹層楹相對起。
復有青樓大道中，繡戶文窗雕綺櫳。
錦衣晝不襞，羅幃夕未空。
歌屏朝揜翠，妝鏡晚窺紅。
爲吾安寶髻，蛾眉罷花叢。
狹路塵間黯將暮，雲間月色明如素。
鴛鴦池上兩兩飛，鳳皇樓下雙雙度。
物色正如此，佳期那不顧。
銀鞍繡轂盛繁華，可憐今夜宿倡家。
倡家少婦不須嚬，東園桃李片時春。
君看舊日高臺處，柏梁銅雀生黃塵。

title:鼓吹曲辭 臨高臺
authors:僧貫休
paragraphs:
涼風吹遠念，使我升高臺。
寧知數片雲，不是舊山來。
故人天一涯，久客殊未回。
雁來不得書，空寄聲哀哀。

title:鼓吹曲辭 黃雀行
authors:莊南傑
paragraphs:
穿屋穿牆不知止，爭樹爭巢入營死。
林間公子挾彈弓，一丸致斃花叢裏。
小雛黃口未有知，青天不解高高飛。
虞人設網當要路，白日啾嘲禍萬機。

title:鼓吹曲辭 釣竿篇
authors:沈佺期
paragraphs:
朝日斂紅煙，垂竿向綠川。
人疑天上坐，魚似鏡中懸。
避檝時驚透，猜鉤每誤牽。
湍危不理轄，潭靜欲留船。
釣玉君徒尚，徵金我未賢。
爲看芳餌下，貪得會無全。

title:鼓吹曲辭 凱歌六首 一
authors:岑參
paragraphs:
漢將承恩西破戎，捷書先奏未央宮。
天子預開麟閣待，祗今誰數貳師功。

title:鼓吹曲辭 凱歌六首 二
authors:岑參
paragraphs:
官軍西出過樓蘭，營幕傍臨月窟寒。
蒲海曉霜凝劒尾，蔥山夜雪撲旌竿。

title:鼓吹曲辭 凱歌六首 三
authors:岑參
paragraphs:
鳴笳擂鼓擁回軍，破國平蕃昔未聞。
大夫鵲印搖邊月，天將龍旗掣海雲。

title:鼓吹曲辭 凱歌六首 四
authors:岑參
paragraphs:
月落轅門鼓角鳴，千羣面縛出蕃城。
洗兵魚海雲迎陣，秣馬龍堆月照營。

title:鼓吹曲辭 凱歌六首 五
authors:岑參
paragraphs:
蕃軍遙見漢家營，滿谷連山徧哭聲。
萬箭千刀一夜殺，平明流血浸空城。

title:鼓吹曲辭 凱歌六首 六
authors:岑參
paragraphs:
暮雨旌旗溼未乾，胡塵白草日光寒。
昨日將軍連曉戰，蕃軍只見馬空鞍。

title:鼓吹曲辭 鼓吹鐃歌 晉陽武
authors:柳宗元
paragraphs:
晉陽武，奮義威。
煬之渝，德焉歸。
氓畢屠，綏者誰。
皇烈烈，專天機。
號以仁，揚其旗。
日之升，九土晞。
斥田圻，流洪輝。
有其二，翼餘隋。
斮梟驁，連熊螭。
枯以肉，勍者羸。
后土蕩，玄穹彌。
合之育，莽然施。
惟德輔，慶無期。

title:鼓吹曲辭 鼓吹鐃歌 獸之窮
authors:柳宗元
paragraphs:
獸之窮，奔大麓。
天厚黃德，狙獷服。
甲之櫜弓，弭矢箙。
皇旅靖，敵逾蹙。
自亡其徒，匪予戮。
屈𧹁猛，虔慄慄。
縻以尺組，噉以秩。
黎之陽，土茫茫。
富兵戎，盈倉箱。
乏者德，莫能享。
驅豺兕，授我疆。

title:鼓吹曲辭 鼓吹鐃歌 戰武牢
authors:柳宗元
paragraphs:
戰武牢，動河朔。
逆之助，圖掎角。
怒鷇麛，抗喬嶽。
翹萌牙，傲霜雹。
王謀內定，申掌握。
鋪施芟夷，二主縛。
憚華戎，廓封略。
命之瞢，卑以斮。
歸有德，唯先覺。

title:鼓吹曲辭 鼓吹鐃歌 涇水黃
authors:柳宗元
paragraphs:
涇水黃，隴野茫。
負太白，騰天狼。
有鳥鷙立，羽翼張。
鉤喙決前，鉅趯傍。
怒飛飢嘯，翾不可當。
老雄死，子復良。
巢岐飲渭，肆翱翔。
頓地紘，提天綱。
列缺掉幟，招搖耀鋩。
鬼神來助，夢嘉祥。
腦塗原野，魂飛揚。
星辰復，恢一方。

title:鼓吹曲辭 鼓吹鐃歌 奔鯨沛
authors:柳宗元
paragraphs:
奔鯨沛，盪海垠。
吐霓翳日，腥浮雲。
帝怒下顧，哀墊昏。
[授]以神柄，推元臣。
手援天矛，截修鱗。
披攘蒙霿，開海門。
地平水靜，浮天垠。
羲和顯耀，乘清氛。
赫炎溥暢，融大鈞。

title:鼓吹曲辭 鼓吹鐃歌 苞枿
authors:柳宗元
paragraphs:
苞枿𪒶矣，惟根之蟠。
彌巴蔽荆，負南極以安。
曰我舊梁氏，輯綏艱難。
江漢之阻，都邑固以完。
聖人作，神武用。
有臣勇智，奮不以衆。
投跡死地，謀猷縱。
化敵爲家，慮則中。
浩浩海裔，不威而同。
係縲降王，定厥功。
澶漫萬里，宣唐風。
蠻夷九譯，咸來從。
凱旋金奏，象形容。
震赫萬國，罔不龔。

title:鼓吹曲辭 鼓吹鐃歌 河右平
authors:柳宗元
paragraphs:
河右澶漫，頑爲之魁。
王師如雷震，崑崙以頹。
上聾下聰，驁不可迴。
助讎抗有德，惟人之災。
乃潰乃奮，執縛歸厥命。
萬室蒙其仁，一夫則病。
濡以鴻澤，皇之聖。
威畏德懷，功以定。
順之于理，物咸遂厥性。

title:鼓吹曲辭 鼓吹鐃歌 鐵山碎
authors:柳宗元
paragraphs:
鐵山碎，大漠舒。
二虜勁，連穹廬。
背北海，專坤隅。
歲來侵邊，或傅于都。
天子命元帥，奮其雄圖。
破定襄，降魁渠。
窮竟窟宅，斥余吾。
百蠻破膽，邊氓蘇。
威武輝耀，明鬼區。
利澤彌萬祀，功不可踰。
官臣拜手，惟帝之謨。

title:鼓吹曲辭 鼓吹鐃歌 靖本邦
authors:柳宗元
paragraphs:
本邦伊晉，惟時不靖。
根柢之搖，枝葉攸病。
守臣不任，勩於神聖。
惟鉞之興，翦焉則定。
洪惟我理，式和以敬。
羣頑既夷，庶績咸正。
皇謨載大，惟人之慶。

title:鼓吹曲辭 鼓吹鐃歌 吐谷渾
authors:柳宗元
paragraphs:
吐谷渾盛彊，背西海以夸。
歲侵擾我疆，退匿險且遐。
帝謂神武師，往征靖皇家。
烈烈斾其旗，熊虎雜龍蛇。
王旅千萬人，銜枚默無譁。
束刃踰山徼，張翼縱漠沙。
一舉刈羶腥，尸骸積如麻。
除惡務本根，況敢遺萌芽。
洋洋西海水，威命窮天涯。
係虜來王都，犒樂窮休嘉。
登高望還師，竟野如春華。
行者靡不歸，親戚讙要遮。
凱旋獻清廟，萬國思無邪。

title:鼓吹曲辭 鼓吹鐃歌 高昌
authors:柳宗元
paragraphs:
麴氏雄西北，別絕臣外區。
既恃遠且險，縱傲不我虞。
烈烈王者師，熊螭以爲徒。
龍旂飜海浪，馹騎馳坤隅。
賁育搏嬰兒，一掃不復餘。
平沙際天極，但見黃雲驅。
臣靖執長纓，智勇伏囚拘。
文皇南面坐，夷狄千羣趨。
咸稱天子神，往古不得俱。
獻號天可汗，以覆我國都。
兵戎不交害，各保性與軀。

title:鼓吹曲辭 鼓吹鐃歌 東蠻
authors:柳宗元
paragraphs:
東蠻有謝氏，冠帶理海中。
自言我異世，雖聖莫能通。
王卒如飛翰，鵬鶱駭羣龍。
轟然自天墜，乃信神武功。
繫虜君臣人，累累來自東。
無思不服從，唐業如山崇。
百辟拜稽首，咸願圖形容。
如周王會書，永永傳無窮。
睢盱萬狀乖，咿嗢九譯重。
廣輪撫四海，浩浩知皇風。
歌詩鐃鼓間，以壯我元戎。

title:橫吹曲辭 隴頭
authors:張籍
paragraphs:
隴頭已斷人不行，胡騎夜入涼州城。
漢家處處格鬬死，一朝盡沒隴西地。
驅我邊人胡中去，散放牛羊食禾黍。
去年中國養子孫，今著氈裘學胡語。
誰能更使李輕車，收取涼州屬漢家。

title:橫吹曲辭 隴頭吟
authors:王維
paragraphs:
長安少年遊俠客，夜上戍樓看太白。
隴頭明月迥臨關，隴上行人夜吹笛。
關西老將不勝愁，駐馬聽之雙淚流。
身經大小百餘戰，麾下偏裨萬戶侯。
蘇武纔爲典屬國，節旄空盡海西頭。

title:橫吹曲辭 隴頭吟
authors:翁綬
paragraphs:
隴水潺湲隴樹黃，征人隴上盡思鄉。
馬嘶斜日朔風急，雁過寒雲邊思長。
殘月出林明劒戟，平沙隔水見牛羊。
橫行俱足封侯者，誰斬樓蘭獻未央。

title:橫吹曲辭 隴頭水
authors:楊師道
paragraphs:
隴頭秋月明，隴水帶關城。
笳添離別曲，風送斷腸聲。
映雪峰猶暗，乘冰馬屢驚。
霧中寒雁至，沙上轉蓬輕。
天山傳羽檄，漢地急徵兵。
陣開都護道，劒聚伏波營。
於茲覺無度，方共濯胡纓。

title:橫吹曲辭 隴頭水
authors:盧照鄰
paragraphs:
隴坂高無極，征人一望鄉。
關河別去水，沙塞斷歸腸。
馬繫千年樹，旌懸九月霜。
從來共嗚咽，皆是爲勤王。

title:橫吹曲辭 隴頭水
authors:王建
paragraphs:
隴水何年隴頭別，不在山中亦嗚咽。
征人塞耳馬不行，未到隴頭聞水聲。
謂是西流入蒲海，還聞北海繞龍城。
隴東隴西多屈曲，野麋飲水長簇簇。
胡兵夜回水傍住，憶著來時磨劒處。
向前無井復無泉，放馬回看隴頭樹。

title:橫吹曲辭 隴頭水
authors:于濆
paragraphs:
借問隴頭水，終年恨何事。
深疑嗚咽聲，中有征人淚。
昨日上山下，達曙不能寐。
何處接長波？東流入清渭。

title:橫吹曲辭 隴頭水 一
authors:僧皎然
paragraphs:
隴頭心欲絕，隴水不堪聞。
碎影搖槍壘，寒聲咽帳軍。
素從鹽海積，綠帶柳城分。
日落天邊望，逶迤入塞雲。

title:橫吹曲辭 隴頭水 二
authors:僧皎然
paragraphs:
秦隴逼氐羌，征人去未央。
如何幽咽水，幷欲斷君腸。
西注悲窮漠，東分憶故鄉。
旅魂聲攪亂，無夢到遼陽。

title:橫吹曲辭 隴頭水
authors:鮑溶
paragraphs:
隴頭水，千古不堪聞。
生歸蘇屬國，死別李將軍。
細響風凋草，清哀雁落雲。

title:橫吹曲辭 隴頭水
authors:羅隱
paragraphs:
借問隴頭水，年年恨何事。
全疑嗚咽聲，中有征人淚。
自古無長策，況我非深智。
何計謝潺湲，一宵空不寐。

title:橫吹曲辭 出關
authors:魏徵
paragraphs:
中原還逐鹿，投筆事戎軒。
縱橫計不就，慷慨志猶存。
策杖謁天子，驅馬出關門。
請纓羈南越，憑軾下東藩。
鬱紆陟高岫，出沒望平原。
古木吟寒鳥，空山啼夜猨。
既傷千里目，還驚九折魂。
豈不憚艱險，深懷國士恩。
季布無二諾，侯嬴重一言。
人生感意氣，功名誰復論。

title:橫吹曲辭 入關
authors:賈馳
paragraphs:
河上微風來，關頭樹初溼。
今朝關城吏，又見孤客入。
上國誰與期，西來徒自急。

title:橫吹曲辭 入關
authors:張祜
paragraphs:
都城連百二，雄險北回環。
地勢遙尊岳，河流側讓關。
秦皇曾虎視，漢祖亦龍顏。
何事梟兇輩，干戈自不閑。

title:橫吹曲辭 出塞
authors:竇威
paragraphs:
匈奴屢不平，漢將欲縱橫。
看雲方結陣，却月始連營。
潛軍度馬邑，揚斾掩龍城。
會勒燕然石，方傳車騎名。

title:橫吹曲辭 出塞
authors:陳子昂
paragraphs:
忽聞天上將，關塞重橫行。
始返樓蘭國，還向朔方城。
黃金裝戰馬，白羽集神兵。
星月開天陣，山川列地營。
晚風吹畫角，春色耀飛旌。
寧知班定遠，獨是一書生。

title:橫吹曲辭 出塞
authors:張易之
paragraphs:
俠客重恩光，驄馬飾金裝。
瞥聞傳羽檄，馳突救邊荒。
轉戰磨筓地，橫行戴斗鄉。
將軍占太白，小婦怨流黃。
騕褭青絲騎，娉婷紅粉妝。
一春鶯度曲，八月雁成行。
誰堪坐秋思，羅袖拂空牀。

title:橫吹曲辭 出塞
authors:沈佺期
paragraphs:
十年通大漠，萬里出長平。
寒日生戈劒，陰雲搖斾旌。
飢烏啼舊壘，疲馬戀空城。
辛苦[皋蘭]北，胡霜損漢兵。

title:橫吹曲辭 出塞
authors:王維
paragraphs:
居延城外獵天驕，白草連天野火燒。
暮雲空磧時驅馬，秋日平原好射鵰。
護羌校尉朝乘障，破虜將軍夜渡遼。
玉靶角弓珠勒馬，漢家將賜霍嫖姚。

title:橫吹曲辭 出塞 一
authors:王昌齡
paragraphs:
秦時明月漢時關，萬里長征人未還。
但使龍城飛將在，不教胡馬度陰山。

title:橫吹曲辭 出塞 二
authors:王昌齡
paragraphs:
白花垣上望京師，黃河水流無盡時。
窮秋曠野行人絕，馬首東來知是誰。

title:橫吹曲辭 出塞
authors:馬戴
paragraphs:
金帶連環束戰袍，馬頭衝雪度臨洮。
卷旗夜劫單于帳，亂斫胡兵缺寶刀。

title:橫吹曲辭 前出塞九首 一
authors:杜甫
paragraphs:
戚戚去故里，悠悠赴交河。
公家有程期，亡命嬰禍羅。
君已富土境，開邊一何多？棄絕父母恩，吞聲行負戈。

title:橫吹曲辭 前出塞九首 二
authors:杜甫
paragraphs:
出門日已遠，不受徒旅欺。
骨肉恩豈斷，男兒死無時。
走馬脫轡頭，手中挑青絲。
捷下萬仞岡，俯身試搴旗。

title:橫吹曲辭 前出塞九首 三
authors:杜甫
paragraphs:
磨刀嗚咽水，水赤刃傷手。
欲輕腸斷聲，心緒亂已久。
丈夫誓許國，憤惋復何有？功名圖麒麟，戰骨當速朽。

title:橫吹曲辭 前出塞九首 四
authors:杜甫
paragraphs:
送徒既有長，遠戍亦有身。
生死向前去，不勞吏怒嗔。
路逢相識人，附書與六親。
哀哉兩決絕，不復同苦辛。

title:橫吹曲辭 前出塞九首 五
authors:杜甫
paragraphs:
迢迢萬餘里，領我赴三軍。
軍中異苦樂，主將寧盡聞。
隔河見胡騎，倏忽數百羣。
我始爲奴僕，幾時樹功勳。

title:橫吹曲辭 前出塞九首 六
authors:杜甫
paragraphs:
挽弓當挽彊，用箭當用長。
射人先射馬，擒賊先擒王。
殺人亦有限，列國自有疆。
苟能制侵陵，豈在多殺傷。

title:橫吹曲辭 前出塞九首 七
authors:杜甫
paragraphs:
驅馬天雨雪，軍行入高山。
逕危抱寒石，指落曾冰間。
已去漢月遠，何時築城還？浮雲暮南征，可望不可攀。

title:橫吹曲辭 前出塞九首 八
authors:杜甫
paragraphs:
單于寇我壘，百里風塵昏。
雄劒四五動，彼軍爲我奔。
虜其名王歸，繫頸授轅門。
潛身備行列，一勝何足論。

title:橫吹曲辭 前出塞九首 九
authors:杜甫
paragraphs:
從軍十年餘，能無分寸功。
衆人貴苟得，欲語羞雷同。
中原有鬬爭，況在狄與戎。
丈夫四方志，安可辭固窮。

title:橫吹曲辭 後出塞五首 一
authors:杜甫
paragraphs:
男兒生世間，及壯當封侯。
戰伐有功業，焉能守舊丘。
召募赴薊門，軍動不可留。
千金買馬鞭，百金裝刀頭。
閭里送我行，親戚擁道周。
斑白居上列，酒酣進庶羞。
少年別有贈，含笑看吳鉤。

title:橫吹曲辭 後出塞五首 二
authors:杜甫
paragraphs:
朝進東門營，暮上河陽橋。
落日照大旗，馬鳴風蕭蕭。
平沙列萬幕，部伍各見招。
中天懸明月，令嚴夜寂寥。
悲笳數聲動，壯士慘不驕。
借問大將誰，恐是霍嫖姚。

title:橫吹曲辭 後出塞五首 三
authors:杜甫
paragraphs:
古人重守邊，今人重高勳。
豈知英雄主，出師亙長雲。
六合已一家，四夷且孤軍。
遂使貔虎士，奮身勇所聞。
拔劒擊大荒，日牧胡馬羣。
誓開玄冥北，持以奉吾君。

title:橫吹曲辭 後出塞五首 四
authors:杜甫
paragraphs:
獻凱日繼踵，兩蕃靜無虞。
漁陽豪俠地，擊鼓吹笙竽。
雲帆轉遼海，粳稻來東吳。
越羅與楚練，照耀輿臺軀。
主將位益崇，氣驕陵上都。
邊人不敢議，議者死路衢。

title:橫吹曲辭 後出塞五首 五
authors:杜甫
paragraphs:
我本良家子，出師亦多門。
將驕益愁思，身貴不足論。
躍馬二十年，恐辜明主恩。
坐見幽州騎，長驅河洛昏。
中夜間道歸，故里但空村。
惡名幸脫免，窮老無兒孫。

title:橫吹曲辭 出塞
authors:皇甫冉
paragraphs:
吹角出塞門，前瞻即胡地。
三軍盡回首，皆灑望鄉淚。
轉念關山長，行看風景異。
由來征戍客，各負輕生義。

title:橫吹曲辭 出塞
authors:王之渙
paragraphs:
黃砂直上白雲間，一片孤城萬仞山。
羌笛何須怨楊柳，春風不度玉門關。

title:橫吹曲辭 出塞
authors:耿[湋]
paragraphs:
漢家邊事重，竇憲出臨戎。
絕漠秋山在，陽關舊路通。
列營依茂草，吹角向高風。
更就燕然石，看銘破虜功。

title:橫吹曲辭 出塞
authors:張籍
paragraphs:
秋塞雪初下，將軍遠出師。
分營長記火，放馬不收旗。
月冷邊帳溼，沙昏夜探遲。
征人皆白首，誰見滅胡時。

title:橫吹曲辭 出塞
authors:劉駕
paragraphs:
胡風不開花，四氣多作雪。
北人尚凍死，況我本南越。
古來犬羊地，巡狩無遺轍。
九土耕不盡，武皇猶征伐。
中天有高閣，圖畫何時歇？坐恐塞上山，低於砂中骨。

title:橫吹曲辭 出塞曲
authors:劉濟
paragraphs:
將軍在重圍，音信絕不通。
羽書如流星，飛人甘泉宮。
倚是幷州兒，少年心膽雄。
一朝隨召募，百戰爭王公。
去年桑乾北，今年桑乾東。
死是征人死，功是將軍功。
汗馬牧秋月，疲兵臥霜風。
仍聞左賢王，更欲圖雲中。

title:橫吹曲辭 出塞曲 一
authors:于鵠
paragraphs:
微雪將軍出，吹笳天未明。
觀兵登古戍，斬將對雙旌。
分陣瞻山勢，潛軍制馬鳴。
如今新史上，已有滅胡名。

title:橫吹曲辭 出塞曲 二
authors:于鵠
paragraphs:
單于驕愛獵，放火到軍城。
待月調新弩，防秋置遠營。
空山朱戟影，寒磧鐵衣聲。
逢著降胡說，陰山有伏兵。

title:橫吹曲辭 出塞曲 一
authors:僧貫休
paragraphs:
埽盡狂胡跡，回戈望故關。
相逢唯死鬬，豈易得生還。
縱宴參胡樂，收兵過雪山。
不封十萬戶，此事亦應閑。

title:橫吹曲辭 出塞曲 二
authors:僧貫休
paragraphs:
玉帳將軍意，慇懃把酒論。
功高寧在我，陣沒與招魂。
塞色干戈束，軍容喜氣屯。
男兒今始是，敢出玉關門。

title:橫吹曲辭 出塞曲 三
authors:僧貫休
paragraphs:
回首隴山頭，連天草木秋。
聖君應入夢，半路遣封侯。
水不擔陰雪，柴令倒戍樓。
歸來麟閣上，春色滿皇州。

title:橫吹曲辭 入塞
authors:劉希夷
paragraphs:
將軍陷虜圍，邊務息戎機。
霜雪交河盡，旌旗入塞飛。
曉光隨馬度，春色伴人歸。
課績朝明主，臨軒拜武威。

title:橫吹曲辭 入塞曲
authors:耿[湋]
paragraphs:
將軍帶十圍，重錦製戎衣。
猨臂銷弓力，虯鬚長劒威。
首登平樂宴，新破大宛歸。
樓上姝姬笑，門前問客稀。
暮烽玄菟急，秋草紫騮肥。
未奉君主詔，高槐晝掩扉。

title:橫吹曲辭 入塞曲 一
authors:僧貫休
paragraphs:
單于烽火動，都護去天涯。
別賜黃金甲，親臨白玉墀。
塞垣須靜謐，師旅審安危。
定遠條支寵，如今勝古時。

title:橫吹曲辭 入塞曲 二
authors:僧貫休
paragraphs:
方見將軍貴，分明對冕旒。
聖恩如遠被，狂虜不難收。
臣節唯期死，功勳敢望侯。
終辭修里第，從此出皇州。

title:橫吹曲辭 入塞曲 三
authors:僧貫休
paragraphs:
百里精兵動，參差便渡遼。
如何好白日，亦照此天驕。
遠樹深疑賊，驚蓬迥似鵰。
凱歌何日唱？磧路共天遙。

title:橫吹曲辭 入塞曲 一
authors:沈彬
paragraphs:
欲爲皇王服遠戎，萬人金甲鼓鼙中。
陣雲暗塞三邊黑，兵血愁天一片紅。
半夜飜營旗攪月，深秋防戍劒磨風。
謗書未及明君爇，臥骨將軍已歿功。

title:橫吹曲辭 入塞曲 二
authors:沈彬
paragraphs:
苦戰沙間臥箭痕，戍樓閑上望星文。
生希國澤分偏將，死奪河源荅聖君。
鳶覰敗兵眠白草，馬驚邊鬼哭陰雲。
功多地遠無人紀，漢閣笙歌日又曛。

title:橫吹曲辭 折楊柳
authors:盧照鄰
paragraphs:
倡樓啓曙扉，園柳正依依。
鳥鳴知歲隔，條變識春歸。
露葉疑啼臉，風花亂舞衣。
攀折聊將寄，軍中書信稀。

title:橫吹曲辭 折楊柳
authors:沈佺期
paragraphs:
玉窗朝日映，羅帳春風吹。
拭淚攀楊柳，長條宛地垂。
白花飛歷亂，黃鳥思參差。
妾自肝腸斷，旁人那得知。

title:橫吹曲辭 折楊柳
authors:喬知之
paragraphs:
可憐濯濯春楊柳，攀折將來就纖手。
妾容與此同盛衰，何必君恩獨能久。

title:橫吹曲辭 折楊柳
authors:劉憲
paragraphs:
沙塞三河道，金閨二月春。
碧煙楊柳色，紅粉綺羅人。
露葉憐啼臉，風花思舞巾。
攀持君不見，爲聽曲中新。

title:橫吹曲辭 折楊柳
authors:崔湜
paragraphs:
二月風光半，三邊戍不還。
年華妾自惜，楊柳爲君攀。
落絮緣衫袖，垂條拂髻鬟。
那堪音信斷，流涕望陽關。

title:橫吹曲辭 折楊柳
authors:韋承慶
paragraphs:
萬里邊城地，三春楊柳節。
葉似鏡中眉，花如關外雪。
征人遠鄉思，倡婦高樓別。
不忍擲年華，含情寄攀折。

title:橫吹曲辭 折楊柳
authors:歐陽瑾
paragraphs:
垂柳拂妝臺，葳蕤葉半開。
年華枝上見，邊思曲中來。
嫩色宜新雨，輕花伴落梅。
朝朝倦攀折，征戍幾時回。

title:橫吹曲辭 折楊柳
authors:張祜
paragraphs:
紅粉青樓曙，垂楊仲月春。
懷君重攀折，非妾妒腰身。
舞帶縈絲斷，嬌娥向葉嚬。
橫吹凡幾曲，獨自最愁人。

title:橫吹曲辭 折楊柳
authors:張九齡
paragraphs:
纖纖折楊柳，持此寄情人。
一枝何足貴，憐是故園春。
遲景那能久，流芳不及新。
更愁征戍客，鬢老邊城塵。

title:橫吹曲辭 折楊柳
authors:余延壽
paragraphs:
大道連國門，東西種楊柳。
葳蕤君不見，褭娜垂來久。
緣枝棲暝禽，雄去雌獨吟。
餘花怨春盡，微月起秋陰。
坐望窗中蝶，起攀枝上葉。
好風吹長條，妸娜何如妾。
妾見柳園新，高樓四五春。
莫吹胡塞曲，愁殺隴頭人。

title:橫吹曲辭 折楊柳
authors:李白
paragraphs:
垂楊拂綠水，搖豔東風年。
花明玉關雪，葉暖金窗煙。
美人結長恨，相對心悽然。
攀條折春色，遠寄龍庭前。

title:橫吹曲辭 折楊柳 一
authors:孟郊
paragraphs:
楊柳多短枝，短枝多別離。
贈遠累攀折，柔條安得垂。
青春有定節，離別無定時。
但恐人別促，不怨來遲遲。
莫言短枝條，中有長相思。
朱顏與綠楊，幷在別離期。

title:橫吹曲辭 折楊柳 二
authors:孟郊
paragraphs:
樓上春風過，風前楊柳歌。
枝疎緣別苦，曲怨爲年多。
花驚燕地雪，葉映楚池波。
誰堪別離此，征戍在交河。

title:橫吹曲辭 折楊柳
authors:李端
paragraphs:
東城攀柳葉，柳葉低著草。
少壯莫輕年，輕年有人老。
柳發徧川崗，登高堪斷腸。
雨煙輕漠漠，何樹近君鄉？贈君折楊柳，顏色豈能久。
上客莫霑巾，佳人正回首。
新柳送君行，古柳傷君情。
突兀臨荒渡，婆娑出舊營。
隋家兩岸盡，陶宅五株平。
日暮偏愁望，春山有鳥聲。

title:橫吹曲辭 折楊柳
authors:翁綬
paragraphs:
紫陌金堤映綺羅，遊人處處動離歌。
陰移古戍迷荒草，花帶殘陽落遠波。
臺上少年吹白雪，樓中思婦斂青蛾。
殷勤攀折贈行客，此去關山雨雪多。

title:橫吹曲辭 望行人
authors:王建
paragraphs:
自從江樹秋，日日上江樓。
夢見離珠浦，書來在桂州。
不同魚比目，終恨水分流。
久不開明鏡，多應是白頭。

title:橫吹曲辭 望行人
authors:張籍
paragraphs:
秋風窗下起，旅雁向南飛。
日日出門望，家家行客歸。
無因見邊使，空待寄寒衣。
獨閉青樓暮，煙深鳥雀稀。

title:橫吹曲辭 關山月
authors:盧照鄰
paragraphs:
塞垣通碣石，虜障抵祈連。
相思在萬里，明月正孤懸。
影移金岫北，光斷玉門前。
寄書謝中婦，時看鴻雁天。

title:橫吹曲辭 關山月
authors:沈佺期
paragraphs:
漢月生遼海，曈曨出半暉。
合昏玄兔郡，中夜白登圍。
暈落關山迥，光合霜霰微。
將軍聽曉角，戰馬欲南歸。

title:橫吹曲辭 關山月
authors:李白
paragraphs:
明月出天山，蒼茫雲海間。
長風幾萬里，吹度玉門關。
漢下白登道，胡窺青海灣。
由來征戰地，不見有人還。
戍客望邊色，思歸多苦顏。
高樓當此夜，歎息未應閑。

title:橫吹曲辭 關山月
authors:長孫佐輔
paragraphs:
淒淒還切切，戍客多離別。
何處最傷心？關山見秋月。
關月竟如何？由來遠近過。
始經玄兔塞，終繞白狼河。
忽憶秦樓婦，流光應共有。
已得竝蛾眉，還知攬纖手。
去歲照同行，比翼復連形。
今宵照獨立，顧影自煢煢。
餘暉漸西落，夜夜看如昨。
借問映旌旗，何如鑒帷幕。
拂曉朔風悲，蓬驚雁不飛。
幾時征戍罷，還向月中歸。

title:橫吹曲辭 關山月
authors:耿[湋]
paragraphs:
月明邊徼靜，戍客望鄉時。
塞古柳衰盡，關寒榆發遲。
蒼蒼萬里道，戚戚十年悲。
今夜青樓上，還應照所思。

title:橫吹曲辭 關山月二首 一
authors:戴叔倫
paragraphs:
月出照關山，秋風人未還。
清光無遠近，鄉淚半書間。

title:橫吹曲辭 關山月二首 二
authors:戴叔倫
paragraphs:
一雁過連營，繁霜覆古城。
胡笳在何處？半夜起邊聲。

title:橫吹曲辭 關山月
authors:崔融
paragraphs:
月生西海上，氣逐邊風壯。
萬里度關山，蒼茫非一狀。
漢兵開郡國，胡馬窺亭障。
夜夜聞悲笳，征人起南望。

title:橫吹曲辭 關山月
authors:李端
paragraphs:
露溼月蒼蒼，關頭榆葉黃。
回輪照海遠，分彩上樓長。
水凍頻移幕，兵疲數望鄉。
祗應城影外，萬里共如霜。

title:橫吹曲辭 關山月
authors:王建
paragraphs:
關山月，營開道白前軍發。
凍輪當磧光悠悠，照見三堆兩堆骨。
邊風割面天欲明，金莎嶺西看看沒。

title:橫吹曲辭 關山月
authors:張籍
paragraphs:
秋月朗朗關山上，山中行人馬蹄響。
關山秋來雨雪多，行人見月唱邊歌。
海邊漠漠天氣白，胡兒夜度黃龍磧。
軍中探騎暮出城，伏兵暗處低旌戟。
溪水連地霜草平，野駞尋水磧中鳴。
隴頭風急雁不下，沙場苦戰多流星。
可憐萬國關山道，年年戰骨多秋草。

title:橫吹曲辭 關山月
authors:翁綬
paragraphs:
裴回漢月滿邊州，照盡天涯到隴頭。
影轉銀河寰海靜，光分玉塞古今愁。
笳吹遠戍孤烽滅，雁下平沙萬里秋。
況是故園搖落夜，那堪少婦獨登樓。

title:橫吹曲辭 關山月
authors:鮑氏君[徽]微
paragraphs:
高高秋月明，北照遼陽城。
塞迥光初滿，風多暈更生。
征人望鄉思，戰馬聞鞞驚。
朔風悲邊草，胡沙昏虜營。
霜疑匣中劒，風憊原上旌。
早晚謁金闕，不聞刁斗聲。

title:橫吹曲辭 洛陽道
authors:于武陵
paragraphs:
浮世若浮雲，千回故復新。
旋添青草冢，更有白頭人。
歲暮客將老，雪晴山欲春。
行行車與馬，不盡洛陽塵。

title:橫吹曲辭 洛陽道
authors:鄭渥
paragraphs:
客亭門外路東西，多少喧騰事不齊。
楊柳惹鞭公子醉，紵麻掩淚魯人迷。
通宵塵土飛山月，是處經營夾御堤。
頃刻知音幾存歿，半回依約認輪蹄。

title:橫吹曲辭 洛陽陌
authors:李白
paragraphs:
白玉誰家郎，回車渡天津。
看花東上陌，驚動洛陽人。

title:橫吹曲辭 長安道
authors:崔顥
paragraphs:
長安甲第高入雲，誰家居住霍將軍。
日晚朝回擁賓從，路傍拜揖何紛紛。
莫言炙手手可熱，須臾火盡灰亦滅。
莫言貧賤即可欺，人生富貴自有時。
一朝天子賜顏色，世上悠悠應始知。

title:橫吹曲辭 長安道
authors:孟郊
paragraphs:
胡風激秦樹，賤子風中泣。
家家朱門開，得見不可入。
長安十二衢，投樹鳥亦急。
高閣何人家？笙簧正喧吸。

title:橫吹曲辭 長安道
authors:顧況
paragraphs:

title:橫吹曲辭 長安道
authors:聶夷中
paragraphs:
此地無駐馬，夜中猶走輪。
所以路旁草，少於衣上塵。

title:橫吹曲辭 長安道
authors:韋應物
paragraphs:
漢家宮殿含雲煙，兩宮十里相連延。
晨霞出沒弄丹闕，春雨依微自甘泉。
春雨依微春尚早，長安貴遊愛芳草。
寶馬橫來下建章，香車却轉避馳道。
貴遊誰最貴，衛霍世難比。
何能蒙主恩？幸遇邊塵起。
歸來甲第拱皇居，朱門峨峨臨九衢。
中有流蘇合歡之寶帳，一百二十鳳皇羅列含明珠。
下有錦鋪翠被之粲爛，博山吐香五雲散。
麗人綺閣情飄颻，頭上鴛釵雙翠翹。
低鬟曳袖回春雪，聚黛一聲愁碧霄。
山珍海錯棄藩籬，烹犢炰羔如折葵。
既請列侯封部曲，還將金印授廬兒。
歡榮若此何所苦，但苦白日西南馳。

title:橫吹曲辭 長安道
authors:白居易
paragraphs:
花枝缺處青樓開，豔歌一曲酒一杯。
美人勸我急行樂，自古朱顏不再來。
君不見外州客，長安道，一回來，一回老。

title:橫吹曲辭 長安道
authors:薛能
paragraphs:
汲汲復營營，東西連兩京。
關繻古若在，山岳累應成。
各自有身事，不相知姓名。
交馳喧衆類，分散入重城。
此路去無盡，萬方人始生。
空餘片言苦，來往覓劉楨。

title:橫吹曲辭 長安道
authors:僧貫休
paragraphs:
憧憧合合，八表一轍。
黃塵霧合，車馬火熱。
名湯風雨，利輾霜雪。
千車萬駄，半宿關月。
上有堯禹，下有夔契。
紫氣銀輪兮常覆金闕，仙掌捧日兮濁河澄澈。
愚將草木兮有言，與華封人兮不別。

title:橫吹曲辭 長安道
authors:沈佺期
paragraphs:
秦地平如掌，層城出雲漢。
樓閣九衢春，車馬千門旦。
綠柳開復合，紅塵聚還散。
日晚鬬雞回，經過狹斜看。

title:橫吹曲辭 梅花落
authors:盧照鄰
paragraphs:
梅嶺花初發，天山雪未開。
雪處疑花滿，花邊似雪回。
因風入舞袖，雜粉向妝臺。
匈奴幾萬里，春至不知來。

title:橫吹曲辭 梅花落
authors:沈佺期
paragraphs:
鐵騎幾時回，金閨怨早梅。
雪中花已落，風暖葉應開。
夕逐新春管，香迎小歲杯。
感時何足貴，書裏報輪臺。

title:橫吹曲辭 梅花落
authors:劉方平
paragraphs:
新歲芳梅樹，繁苞四面同。
春風吹漸落，一夜幾枝空。
小婦今如此，長城恨不窮。
莫將遼海雪，來比後庭中。

title:橫吹曲辭 紫騮馬
authors:盧照鄰
paragraphs:
騮馬照金鞍，轉戰入皐蘭。
塞門風稍急，長城水正寒。
雪暗鳴珂重，山長噴玉難。
不辭橫絕漠，流血幾時乾。

title:橫吹曲辭 紫騮馬
authors:李白
paragraphs:
紫騮行且嘶，雙飜碧玉蹄。
臨流不肎渡，似惜錦障泥。
白雪關山遠，黃雲海樹迷。
揮鞭萬里去，安得念春閨。

title:橫吹曲辭 紫騮馬
authors:李益
paragraphs:
爭場看鬬雞，白鼻紫騧嘶。
漳水春歸晚，叢臺日向低。
歇鞍珠作汗，試劒玉如泥。
爲謝紅梁燕，年年妾獨棲。

title:橫吹曲辭 紫騮馬
authors:秦韜玉
paragraphs:
渥洼奇骨本難求，況是豪家重紫騮。
臕大宜懸銀壓銙，力渾欺却玉銜頭。
生獰弄影風隨起，躞蹀衝塵汗滿溝。
若遇丈夫皆調御，任從騎取覓封侯。

title:橫吹曲辭 驄馬
authors:李羣玉
paragraphs:
浮雲何權奇，絕足勢未知。
長嘶青海風，躞蹀振雲絲。
由來渥洼種，本是蒼龍兒。
穆滿不再活，無人崑閬騎。
君識躍嶠怯，寧勞耀金羈。
青芻與白水，空笑駑駘肥。
伯樂儻一見，應驚耳長垂。
當思八荒外，逐日向瑤池。

title:橫吹曲辭 驄馬曲
authors:紀唐天
paragraphs:
連錢出塞蹋沙蓬，豈比當時御史驄。
逐北自諳深磧路，連嘶誰念靜邊功。
登山每與青雲合，弄影應知碧草同。
今日虜平將換妾，不如羅袖舞春風。

title:橫吹曲辭 雨雪曲
authors:李端
paragraphs:
天山一丈雪，雜雨夜霏霏。
溼馬胡歌亂，經烽漢火微。
丁零蘇武別，疎勒范羌歸。
若著關頭過，長榆葉定稀。

title:橫吹曲辭 雨雪曲
authors:翁綬
paragraphs:
邊聲四合殷河流，雨雪飛來徧隴頭。
鐵嶺探人迷鳥道，陰山飛將溼貂裘。
斜飄旌斾過戎帳，半雜風沙入戍樓。

title:橫吹曲辭 劉生
authors:盧照鄰
paragraphs:
劉生氣不平，抱劒欲專征。
報恩爲豪俠，死難在橫行。
翠羽裝劒鞘，黃金飾馬纓。
但令一顧重，不吝百身輕。

title:橫吹曲辭 雍臺歌
authors:溫庭筠
paragraphs:
太子池南樓百尺，八窗新樹疎簾隔。
黃金鋪首畫鉤陳，羽葆亭童拂交戟。
盤紆闌楯臨高臺，帳殿臨流鸞扇開。
早雁聲鳴細波起，映花鹵簿龍飛回。

title:橫吹曲辭 捉搦歌
authors:張祜
paragraphs:
門上關，牆上棘，窗中女子聲唧唧，洛陽大道徒自直。
女子心在婆舍側，嗚嗚籠鳥觸四隅。
養男男娶婦，養女女嫁夫。
阿婆六十翁七十，不知女子長日泣，從他嫁去無悒悒。

title:橫吹曲辭 幽州胡馬客歌
authors:李白
paragraphs:
幽州胡馬客，綠眼虎皮冠。
笑拂兩隻箭，萬人不可干。
彎弓若轉月，白雁落雲端。
雙雙掉鞭行，遊獵向樓蘭。
出門不顧後，報國死何難。
天驕五單于，狼戾好凶殘。
牛馬散北海，割鮮若虎餐。
雖居燕支山，不道朔雪寒。
婦女馬上笑，顏如赬玉盤。
飜入射鳥獸，花月醉雕鞍。
旄頭四光芒，爭戰若蜂攢。
白刃灑赤血，流沙爲之丹。
名將古誰是，疲兵良可歎。
何時天狼滅？父子得閑安。

title:橫吹曲辭 白鼻騧
authors:李白
paragraphs:
銀鞍白鼻騧，綠地障泥錦。
細雨春風花落時，揮鞭且就胡姬飲。

title:橫吹曲辭 白鼻騧
authors:張祜
paragraphs:
爲底胡姬酒，長來白鼻騧。
摘蓮拋水上，郎意在浮花。

title:相和歌辭 箜篌引
authors:李賀
paragraphs:
公乎公乎，提壺將焉如？屈平沈湘不足慕，徐衍入海誠爲愚。
公乎公乎，牀有菅席盤有魚。
北里有賢兄，東鄰有小姑。
隴畝油油黍與葫，瓦甒濁醪蟻浮浮。
黍可食，醪可飲，公乎公乎其奈居。
被髮奔流竟何如？賢兄小姑哭嗚嗚。

title:相和歌辭 公無渡河
authors:李白
paragraphs:
黃河西來決崐崘，咆吼萬里觸龍門。
波滔天，堯咨嗟。
大禹理百川，兒啼不窺家。
殺湍湮洪水，九州始蠶麻。
其害乃去，茫然風沙。
被髮之叟狂而癡，清晨徑流欲奚爲。
旁人不惜妻止之，公無渡河苦渡之。
虎可搏，河難憑。
公果溺死流海湄，有長鯨白齒若雪山。
公乎公乎，挂骨於其間，箜篌所悲竟不還。

title:相和歌辭 公無渡河
authors:王建
paragraphs:
渡頭惡天兩岸遠，波濤塞川如疊坂。
幸無白刃驅向前，何用將身自棄捐。
蛟龍齧屍魚食血，黃泥直下無青天。
男兒縱輕婦人語，惜君性命還須取。
婦人無力挽斷衣，舟沈身死悔難追，公無渡河公自爲。

title:相和歌辭 公無渡河
authors:溫庭筠
paragraphs:
黃河怒浪連天來，大響谹谹如殷雷。
龍伯驅風不敢上，百川噴雪高崔嵬。
二十五弦何太哀？請公勿渡立裴回。
下有狂蛟鋸爲尾，裂帆截櫂磨霜齒。
神錐鑿石塞神潭，白馬䟃𧽼赤塵起。
公乎躍馬揚玉鞭，滅沒高蹄日千里。

title:相和歌辭 公無渡河
authors:王叡
paragraphs:
濁波洋洋兮凝曉霧，公無渡河兮公苦渡。
風號水激兮呼不聞，提壺看入兮中流去。
浪擺衣裳兮隨步沒，沈屍深入兮蛟螭窟。
蛟螭盡醉兮君血乾，推出黃沙兮泛君骨。
當時君死妾何適？遂就波瀾合魂魄。
願持精衛銜石心，窮取河源塞泉脈。

title:相和歌辭 江南曲
authors:宋之問
paragraphs:
妾住越城南，離居不自堪。
採花驚曙鳥，摘葉餧春蠶。
嬾結茱萸帶，愁安玳瑁簪。
侍臣消瘦盡，日暮碧江潭。

title:相和歌辭 江南曲
authors:劉眘虛
paragraphs:
美人何蕩漾，湖上風月長。
玉手欲有贈，裴回雙鳴璫。
歌聲隨淥水，怨色起朝陽。
日暮還家望，雲波橫洞房。

title:相和歌辭 江南曲
authors:丁仙芝
paragraphs:
長干斜路北，近浦是兒家。
有意來相訪，明朝出浣紗。
發向橫塘口，船開值急流。
知郎舊時意，且請攏船頭。
昨暝逗南陵，風聲波浪阻。
入浦不逢人，歸家誰信汝。
未曉已成妝，乘潮去茫茫。
因從京口渡，使報邵陵王。
始下芙蓉樓，言發琅邪岸。
急爲打船開，惡許傍人見。

title:相和歌辭 江南曲八首 一
authors:劉希夷
paragraphs:
暮宿南洲草，晨行北岸林。
日懸滄海闊，水隔洞庭深。
煙景無留意，風波有異潯。
歲遊難極目，春戲易爲心。
朝夕無榮遇，芳菲已滿襟。

title:相和歌辭 江南曲八首 二
authors:劉希夷
paragraphs:
豔唱潮初落，江花露未晞。
春洲驚翡翠，朱服弄芳菲。
畫舫煙中淺，青陽日際微。
錦帆衝浪溼，羅袖拂行衣。
含情罷所采，相歎惜流暉。

title:相和歌辭 江南曲八首 三
authors:劉希夷
paragraphs:
君爲隴西客，妾遇江南春。
朝遊含靈果，夕采弄風蘋。
果氣時不歇，蘋花日自新。
以此江南物，持贈隴西人。
空盈萬里懷，欲贈竟無因。

title:相和歌辭 江南曲八首 四
authors:劉希夷
paragraphs:
皓如楚江月，靄若吳岫雲。
波中自皎鏡，山上亦氛氳。
明月留照妾，輕雲持贈君。
山川各離散，光氣乃殊分。
天涯一爲別，江北自相聞。

title:相和歌辭 江南曲八首 五
authors:劉希夷
paragraphs:
艤舟乘潮去，風帆振草涼。
潮平見楚甸，天際望維揚。
洄泝經千里，煙波接兩鄉。
雲明江嶼出，日照海流長。
此中逢歲晏，浦樹落花芳。

title:相和歌辭 江南曲八首 六
authors:劉希夷
paragraphs:
暮春三月晴，維揚吳楚城。
城臨大江汜，迴映洞浦清。
晴雲曲金閣，珠樓碧煙裏。
月明芳樹羣鳥飛，風過長林雜花起。
可憐離別誰家子，於此一至情何已。

title:相和歌辭 江南曲八首 七
authors:劉希夷
paragraphs:
北堂紅草盛丰茸，南湖碧水照芙蓉。
朝遊暮起金花盡，漸覺羅裳珠露濃。
自惜妍華三五歲，已歎關山千萬重。
人情一去無還日，欲贈懷芳怨不逢。

title:相和歌辭 江南曲八首 八
authors:劉希夷
paragraphs:
憶昔江南年盛時，平生怨在長洲曲。
冠蓋星繁湘水上，衝風摽落洞庭淥。
落花舞袖紅紛紛，朝霞高閣洗晴雲。
誰言此處嬋娟子，珠玉爲心以奉君。

title:相和歌辭 江南曲
authors:于鵠
paragraphs:
偶向江邊采白蘋，還隨女伴賽江神。
衆中不敢分明語，暗擲金錢卜遠人。

title:相和歌辭 江南曲
authors:李益
paragraphs:
嫁得瞿塘賈，朝朝誤妾期。
早知潮有信，嫁與弄潮兒。

title:相和歌辭 江南曲
authors:李賀
paragraphs:
汀洲白蘋草，柳惲乘馬歸。
江頭樝樹香，岸上蝴蝶飛。
酒杯若葉露，玉軫蜀桐虛。
朱樓通水陌，沙暖一雙魚。

title:相和歌辭 江南曲
authors:李商隱
paragraphs:
郎船安兩槳，儂舸動雙橈。
埽黛開宮額，裁裙約楚腰。
乖期方積思，臨醉欲拚嬌。
莫以采菱唱，欲羨秦臺簫。

title:相和歌辭 江南曲
authors:韓翃
paragraphs:
長樂花枝雨點消，江城日暮好相邀。
春樓不閉葳蕤鎖，綠水回通宛轉橋。

title:相和歌辭 江南曲
authors:溫庭筠
paragraphs:
妾家白蘋浦，日上芙蓉檝。
軋軋搖槳聲，移舟入茭葉。
溪長茭葉深，作底難相尋。
避郎郎不見，鸂鶒自浮沈。
拾萍萍無根，采蓮蓮有子。
不作浮萍生，寧作藕花死。
岸傍騎馬郎，烏帽紫游韁。
含愁復含笑，回首問橫塘。
妾住金陵步，門前朱雀航。
流蘇持作帳，芙蓉持作梁。
出入金犢幰，兄弟侍中郎。
前年學歌舞，定得郎相許。
連娟眉繞山，依約腰如杵。
鳳管悲若咽，鸞弦嬌欲語。
扇薄露紅鈆，羅輕壓金縷。
明月西南樓，珠簾玳瑁鉤。
橫波巧能笑，彎蛾不識愁。
花開子留樹，草長根依土。
早聞金溝遠，底事歸郎許。
不學楊白花，朝朝淚如雨。

title:相和歌辭 江南曲
authors:張籍
paragraphs:
江南人家多橘樹，吳姬舟上織白紵。
土地卑溼饒蟲蛇，連木爲牌入江住。
江村亥日長爲市，落帆渡橋來浦裏。
青莎覆城竹爲屋，無井家家飲潮水。
長江午日酤春酒，高高酒旗懸江口。
倡樓兩岸懸水柵，夜唱竹枝留北客。
江南風土歡樂多，悠悠處處盡經過。

title:相和歌辭 江南曲
authors:羅隱
paragraphs:
江煙溼雨鮫綃輭，漠漠遠山眉黛淺。
水國多愁又有情，夜槽壓酒銀船滿。
綳絲採怨凝曉空，吳王臺榭春夢中。
鴛鴦鸂鶒喚不起，平鋪淥水眠東風。
西陵路邊月悄悄，油壁輕車嫁蘇小。

title:相和歌辭 江南曲
authors:陸龜蒙
paragraphs:
爲愛江南雪，涉江聊采蘋。
水深煙浩浩，空對雙車輪。
車輪明月團，車蓋浮雲盤。
雲月徒自好，水中行路難。
遙遙洛陽道，夾岸生春草。
寄語櫂船郎，莫誇風浪好。

title:相和歌辭 江南曲 一
authors:陸龜蒙
paragraphs:
魚戲蓮葉間，參差隱葉扇。
鵁鶄鸀鳿窺，瀲灩無因見。

title:相和歌辭 江南曲 二
authors:陸龜蒙
paragraphs:
魚戲蓮葉東，初霞射紅尾。
傍臨謝山側，恰值清風起。

title:相和歌辭 江南曲 三
authors:陸龜蒙
paragraphs:
魚戲蓮葉西，盤盤舞波急。
潛依曲岸涼，正對斜光入。

title:相和歌辭 江南曲 四
authors:陸龜蒙
paragraphs:
魚戲蓮葉南，欹危午煙疊。
光搖越鳥巢，影亂吳娃檝。

title:相和歌辭 江南曲 五
authors:陸龜蒙
paragraphs:
魚戲蓮葉北，澄陽動微漣。
回看帝子渚，稍背鄂君船。

title:相和歌辭 度關山
authors:李端
paragraphs:
雁塞日初晴，胡關雪復平。
危竿緣廣漠，古竇傍長城。
拔劒金星出，彎弧玉羽鳴。
誰知係虜者，賈誼是書生。

title:相和歌辭 關山曲 一
authors:馬戴
paragraphs:
金鎖耀兜鍪，黃雲拂紫騮。
叛羌旗下戮，陷壁夜中收。
霜霰戎衣故，關河磧氣秋。
箭創殊未合，更遣擊蘭州。

title:相和歌辭 關山曲 二
authors:馬戴
paragraphs:
火發龍山北，中宵易左賢。
勒兵臨漢水，驚雁散胡天。
木落防河急，軍孤受敵偏。
猶聞漢皇怒，按劒待開邊。

title:相和歌辭 登高丘而望遠
authors:李白
paragraphs:
登高丘而望遠海，六鼇骨已霜，三山流安在。
扶桑半摧折，白日沈光彩。
銀臺金闕如夢中，秦皇漢武空相待。
精衛費木石，黿鼉無所憑。
君不見驪山茂陵盡灰滅，牧羊之子來攀登。
盜賊劫寶玉，精靈竟何能。

title:相和歌辭 蒿里
authors:僧貫休
paragraphs:
兔不遲，烏更急，但恐穆王八駿，著鞭不及。
所以蒿里，墳出蕺蕺，氣凌雲天，龍騰鳳集，盡爲風消土喫，狐掇蟻拾。
黃金不啼玉不泣，白楊騷屑。
亂風愁月，折碑石人。
莽穢榛沒，牛羊窸窣。
時見牧童兒，弄枯骨。

title:相和歌辭 輓歌
authors:趙微明
paragraphs:
寒日蒿上明，淒淒郭東路。
素車誰家子，丹旐引將去。
原下荆棘叢，叢邊有新墓。
人間痛傷別，此是長別處。
曠野何蕭條，青松白楊樹。

title:相和歌辭 輓歌二首 一
authors:于鵠
paragraphs:
陰風吹黃蒿，輓歌渡秋水。
車馬却歸城，孤墳月明裏。

title:相和歌辭 輓歌二首 二
authors:于鵠
paragraphs:
雙轍出郭門，緜緜東西道。
送死多於生，幾人得終老。
見人切肺肝，不如歸山好。
不聞哀哭聲，默默安懷抱。
時盡從物化，又免生憂擾。
世間壽者稀，盡爲悲傷惱。

title:相和歌辭 輓歌
authors:孟雲卿
paragraphs:
草草門巷喧，塗車儼成位。
冥寞何所須，盡我生人意。
北邙路非遠，此別終天地。
臨穴頻撫棺，至哀反無淚。
爾形未衰老，爾息猶童穉。
骨肉不可離，皇天若容易。
房帷即虛張，庭宇爲哀次。
薤露歌若斯，人生盡如寄。

title:相和歌辭 輓歌
authors:白居易
paragraphs:
丹旐何飛揚，素驂亦悲鳴。
晨光照閭巷，輀車儼欲行。
蕭條九月天，哀輓出重城。
借問送者誰，妻子與弟兄。
蒼蒼上古原，峨峨開新塋。
含酸一慟哭，異口同哀聲。
舊壟轉蕪絕，新墳日羅列。
春風草綠北邙山，此地年年生死別。

title:相和歌辭 對酒
authors:崔國輔
paragraphs:
行行日將夕，荒村古冢無人跡。
朦朧荆棘一鳥飛，屢唱提壺酤酒喫。
古人不達酒不足，遺恨精靈傳此曲。
寄言當代諸少年，平生且盡杯中淥。

title:相和歌辭 對酒二首 一
authors:李白
paragraphs:
松子棲金華，安期入蓬海。
此人古之仙，羽化竟何在？浮生速流電，倏忽變光彩。
天地無凋換，容顏有遷改。
對酒不肯飲，含情欲誰待。

title:相和歌辭 對酒二首 二
authors:李白
paragraphs:
勸君莫拒杯，春風笑人來。
桃李如舊識，傾花向我開。
流鶯啼碧樹，明月窺金罍。
昨來朱顏子，今日白髮催。
棘生石虎殿，鹿走姑蘇臺。
自古帝王宅，城闕閉黃埃。
君若不飲酒，昔人安在哉。

title:相和歌辭 陌上桑
authors:李白
paragraphs:
美女渭橋東，春還事蠶作。
五馬如飛龍，青絲結金絡。
不知誰家子，調笑來相謔。
妾本秦羅敷，玉顏豔名都。
綠條映素手，采桑向城隅。
使君且不顧，況復論秋胡。
寒螿愛碧草，鳴鳳棲青梧。
託心自有處，但怪傍人愚。
徒令白日暮，高駕空踟躕。

title:相和歌辭 陌上桑
authors:常建
paragraphs:
翳翳陌上桑，南枝交北堂。
美人金梯出，素手自提筐。
非但畏蠶飢，盈盈嬌路傍。

title:相和歌辭 陌上桑
authors:陸龜蒙
paragraphs:
皓齒還如貝色含，長眉亦似煙華貼。
鄰娃盡著繡襠襦，獨自提筐采蠶葉。

title:相和歌辭 采桑
authors:郎大家宋氏
paragraphs:
春來南雁歸，日去西蠶遠。
妾思紛何極，客遊殊未返。

title:相和歌辭 采桑
authors:劉希夷
paragraphs:
楊柳送行人，青青西入秦。
秦家采桑女，樓上不勝春。
盈盈灞水曲，步步春芳綠。
紅臉耀明珠，絳脣含白玉。
回首渭橋東，遙憐樹色同。
青絲嬌落日，緗綺弄春風。
攜籠長歎息，逶迤戀春色。
看花若有情，倚樹疑無力。
薄暮思悠悠，使君南陌頭。
相逢不相識，歸去夢青樓。

title:相和歌辭 采桑
authors:李彥暐
paragraphs:
采桑畏日高，不待春眠足。
攀條有餘愁，那矜貌如玉。
千金豈不贈，五馬空踟躅。
何以變真性，幽篁雪中綠。

title:相和歌辭 采桑
authors:王建
paragraphs:
鳥鳴桑葉間，葉綠條復柔。
攀看去手近，放下長長鉤。
黃花蓋野田，白馬少年遊。
所念豈回顧，良人在高樓。

title:相和歌辭 日出行
authors:李白
paragraphs:
日出東方隈，似從地底來。
歷天又入海，六龍所舍安在哉？其始與終古不息，人非元氣安能與之久裴回。
草不謝榮於春風，木不怨落於秋天。
誰揮鞭策驅四運，萬物興歇皆自然。
羲和羲和，汝奚汩沒於荒淫之波。
魯陽何德？駐景揮戈。
逆道違天，矯誣實多。
吾將囊括大塊，浩然與溟涬同科。

title:相和歌辭 日出行
authors:李賀
paragraphs:
白日下崐崘，發光如舒絲。
徒照葵藿心，不照遊子悲。
折折黃河曲，日從中央轉。
暘谷耳曾聞，若木眼不見。
奈何鑠石，胡爲銷人。
羿彎弓屬矢那不中，足令久不得奔，詎教晨光夕昏。

title:相和歌辭 王昭君
authors:崔國輔
paragraphs:
漢使南還盡，胡中妾獨存。
紫臺緜望絕，秋草不堪論。

title:相和歌辭 王昭君
authors:崔國輔
paragraphs:
一回望月一回悲，望月月移人不移。
何時得見漢朝使？爲妾傳書斬畫師。

title:相和歌辭 王昭君
authors:盧照鄰
paragraphs:
合殿恩中絕，交河使漸稀。
肝腸辭玉輦，形影向金微。
漢宮草應綠，胡庭沙正飛。
願逐三秋雁，年年一度歸。

title:相和歌辭 王昭君
authors:駱賓王
paragraphs:
斂容辭豹尾，緘怨度龍鱗。
金鈿明漢月，玉箸染胡塵。
妝鏡菱花暗，愁眉柳葉嚬。
惟有清笳曲，時聞芳樹春。

title:相和歌辭 王昭君
authors:沈佺期
paragraphs:
非君惜鸞殿，非妾妬蛾眉。
薄命由驕虜，無情是畫師。
嫁來胡地惡，不竝漢宮時。
心苦無聊賴，何堪上馬辭。

title:相和歌辭 王昭君
authors:梁獻
paragraphs:
圖畫失天真，容華坐誤人。
君恩不可再，妾命在和親。
淚點關山月，衣銷邊塞塵。
一聞陽鳥至，思絕漢宮春。

title:相和歌辭 王昭君
authors:上官儀
paragraphs:
玉關春色晚，金河路幾千。
琴悲桂條上，笛怨柳花前。
霧掩臨妝月，風驚入鬢蟬。
緘書待還使，淚盡白雲天。

title:相和歌辭 王昭君
authors:董思恭
paragraphs:
琵琶馬上彈，行路曲中難。
漢月正南遠，燕山直北寒。
髻鬟風拂散，眉黛雪霑殘。
斟酌紅顏盡，何勞鏡裏看。

title:相和歌辭 王昭君
authors:顧朝陽
paragraphs:
莫將鉛粉匣，不用鏡花光。
一去邊城路，何情更畫妝。
影銷胡地月，衣盡漢宮香。
妾死非關命，祗緣怨斷腸。

title:相和歌辭 王昭君三首 一
authors:東方虯
paragraphs:
漢道初全盛，朝廷足武臣。
何須薄命妾，辛苦事和親。

title:相和歌辭 王昭君三首 二
authors:東方虯
paragraphs:
揜涕辭丹鳳，銜悲向白龍。
單于浪驚喜，無復舊時容。

title:相和歌辭 王昭君三首 三
authors:東方虯
paragraphs:
胡地無花草，春來不似春。
自然衣帶緩，非是爲腰身。

title:相和歌辭 王昭君三首 一
authors:郭元振
paragraphs:
自嫁單于國，長銜漢掖悲。
容顏日顦顇，有甚畫圖時。

title:相和歌辭 王昭君三首 二
authors:郭元振
paragraphs:
厭踐冰霜域，嗟爲邊塞人。
思從漢南獵，一見漢家塵。

title:相和歌辭 王昭君三首 三
authors:郭元振
paragraphs:
聞有南河信，傳聞殺畫師。
始知君惠重，更遣畫蛾眉。

title:相和歌辭 王昭君
authors:劉長卿
paragraphs:
自矜妖豔色，不顧丹青人。
那知粉繢能相負，却使容華飜誤身。
上馬辭君嫁驕虜，玉顏對人啼不語。
北風雁急浮清秋，萬里獨見黃河流。
纖腰不復漢宮寵，雙蛾長向胡天愁。
琵琶弦中苦調多，蕭蕭羌笛聲相和。
可憐一曲傳樂府，能使千秋傷綺羅。

title:相和歌辭 王昭君二首 一
authors:李白
paragraphs:
漢家秦地月，流影照明妃。
一上玉關道，天涯去不歸。
漢月還從東海出，明妃西嫁無來日。
燕支長寒雪作花，蛾眉顦顇沒胡沙。
生乏黃金枉圖畫，死留青冢使人嗟。

title:相和歌辭 王昭君二首 二
authors:李白
paragraphs:
昭君拂玉鞍，上馬啼紅頰。
今日漢宮人，明朝胡地妾。

title:相和歌辭 王昭君
authors:儲光羲
paragraphs:
日暮驚沙亂雪飛，傍人相勸易羅衣。
強來前帳看歌舞，共待單于夜獵歸。

title:相和歌辭 王昭君
authors:僧皎然
paragraphs:
自倚嬋娟望主恩，誰知美惡忽相飜。
黃金不買漢宮貌，青冢空埋胡地魂。

title:相和歌辭 王昭君二首 一
authors:白居易
paragraphs:
滿面胡沙滿鬢風，眉銷殘黛臉銷紅。
愁苦辛勤顦顇盡，如今却似畫圖中。

title:相和歌辭 王昭君二首 二
authors:白居易
paragraphs:
漢使却回憑寄語，黃金何日贖蛾眉？君王若問妾顏色，莫道不如宮裏時。

title:相和歌辭 王昭君
authors:令狐楚
paragraphs:
錦車天外去，毳幕雲中開。
魏闕蒼龍遠，蕭關赤雁哀。

title:相和歌辭 王昭君
authors:張仲素
paragraphs:
仙娥今下嫁，驕子自同和。
劒戟歸田盡，牛羊繞塞多。

title:相和歌辭 王昭君
authors:李商隱
paragraphs:
毛延壽畫欲通神，忍爲黃金不爲人。
馬上琵琶行萬里，漢宮長有隔生春。

title:相和歌辭 明妃曲
authors:王偃
paragraphs:
北望單于日半斜，明君馬上泣胡沙。
一雙淚滴黃河水，應得東流入漢家。

title:相和歌辭 昭君詞
authors:張文琮
paragraphs:
戒途飛萬里，回首望三秦。
忽見天山雪，還疑上苑春。
玉痕垂淚粉，羅袂拂胡塵。
爲得胡中曲，還悲遠嫁人。

title:相和歌辭 昭君詞
authors:陳昭
paragraphs:
跨鞍今永訣，垂淚別親賓。
漢地行將遠，胡關逐望新。
交河擁塞路，隴首暗沙塵。
唯有孤明月，猶能遠送人。

title:相和歌辭 昭君詞
authors:戴叔倫
paragraphs:
漢宮若遠近，路在寒沙上。
到死不得歸，何人共南望。

title:相和歌辭 昭君詞
authors:李端
paragraphs:
李陵初送子卿回，漢月明明照帳來。
憶著長安舊遊處，千門萬戶玉樓臺。

title:相和歌辭 楚妃歎
authors:張籍
paragraphs:
湘雲初起江沈沈，君王遙在雲夢林。
江南雨多旌旗暗，臺下朝朝春水深。
章華殿前朝萬國，君心獨自終無極。
楚兵滿地能逐禽，誰用一身繼筋力。
西江若飜雲夢中，麋鹿死盡應還宮。

title:相和歌辭 楚妃怨
authors:張籍
paragraphs:
梧桐葉下黃金井，橫架轆轤牽素綆。
美人初起天未明，手拂銀缾秋水冷。

title:相和歌辭 王子喬
authors:宋之問
paragraphs:
王子喬，愛神仙，七月七日上賓天。
白虎搖瑟鳳吹笙，乘騎雲氣吸日精。
吸日精，長不歸，遺廟今在而人非。
空望山頭草，草露溼君衣。

title:相和歌辭 蜀國弦
authors:李賀
paragraphs:
楓香晚華靜，錦水南山影。
驚石墜猨哀，竹雲愁半嶺。
涼月生秋浦，玉沙鱗鱗光。
誰家紅淚客，不忍過瞿塘。

title:相和歌辭 長歌行
authors:李白
paragraphs:
桃李得日開，榮華照當年。
東風動百物，草木盡欲言。
枯枝無醜葉，涸水吐清泉。
大力運天地，羲和無停鞭。
功名不早著，竹帛將何宣？桃李務青春，誰能貫白日。
富貴與神仙，蹉跎成兩失。
金石猶銷鑠，風霜無久質。
畏落日月後，強歡歌與酒。
秋霜不惜人，倏忽侵蒲柳。

title:相和歌辭 長歌行
authors:王昌齡
paragraphs:
曠野饒悲風，颼颼黃蒿草。
繫馬停白楊，誰知我懷抱。
所是同袍者，相逢盡衰老。
況登漢家陵，南望長安道。
下有枯樹根，上有鼷鼠窠。
高皇子孫盡，千古無人過。
寶玉頻發掘，精靈其奈何？人生須達命，有酒且長歌。

title:相和歌辭 短歌行
authors:聶夷中
paragraphs:
八月木蔭薄，十葉三墮枝。
人生過五十，亦已同此時。
朝出東郭門，嘉樹鬱參差。
暮出西郭門，原草已離披。
南鄰好臺榭，北鄰善歌吹。
榮華忽消歇，四顧令人悲。
生死與榮辱，四者乃常期。
古人恥其名，沒世無人知。
無言鬢似霜，勿謂髮如絲。

title:相和歌辭 短歌行
authors:李白
paragraphs:
白日何短短，百年苦易滿。
蒼穹浩茫茫，萬劫太極長。
麻姑垂兩鬢，一半已成霜。
天公見玉女，大笑億千場。
吾欲攪六龍，回車挂扶桑。
北斗酌美酒，勸龍各一觴。
富貴非所願，爲人駐頹光。

title:相和歌辭 短歌行六首 一
authors:顧況
paragraphs:
城邊路，今人犂田昔人墓。
岸上沙，昔時江水今人家。
今人昔人共長歎，四氣相催節回換。
明月皎皎入華池，白雲離離度清漢。

title:相和歌辭 短歌行六首 二
authors:顧況
paragraphs:
我欲升天天隔霄，我思渡水水無橋。
我欲上山山路險，我欲汲井井泉遙。
越人翠被今何夕，獨立沙邊江草碧。

title:相和歌辭 短歌行六首 三
authors:顧況
paragraphs:
新繫青絲百尺繩，心在君家轆轤上。
我心皎潔君不知，轆轤一轉一惆悵。

title:相和歌辭 短歌行六首 四
authors:顧況
paragraphs:
何處春風吹曉幕？江南綠水通朱閣。
美人二八面如花，泣向東風畏花落。

title:相和歌辭 短歌行六首 五
authors:顧況
paragraphs:
臨春風，聽春鳥。
別時多，見時少。
愁人夜永不得眠，瑤井玉繩相向曉。

title:相和歌辭 短歌行六首 六
authors:顧況
paragraphs:
軒轅皇帝初得仙，鼎湖一去三千年。
周流三十六洞天，洞中日月星辰連。
騎龍駕景遊八極，軒轅弓劒無人識，東海青童寄消息。

title:相和歌辭 短歌行
authors:王建
paragraphs:
人初生，日初出。
上山遲，下山疾。
百年三萬六千朝，夜裏分將彊半日。
有歌有舞間早爲，昨日健於今日時。
人家見生男女好，不知男女催人老。
短歌行，無樂聲。

title:相和歌辭 短歌行
authors:張籍
paragraphs:
青天蕩蕩高且虛，上有白日無根株。
流光暫出還入地，催我少年不須臾。
與君相逢不寂寞，衰老不復如今樂。
玉卮盛酒置君前，再拜願君千萬年。

title:相和歌辭 短歌行二首 一
authors:白居易
paragraphs:
曈曈太陽如火色，上行千里下一刻。
出爲白晝入爲夜，圜轉如珠住不得。
住不得，可奈何？爲君舉酒歌短歌。
歌聲苦，詞亦苦，四座少年君聽取。
今夕未竟明夕催，秋風纔往春風回。
人無根蔕時不駐，朱顏白日相隳頹。
勸君且強笑一面，勸君復強飲一杯。
人生不得長歡樂，年少須臾老到來。

title:相和歌辭 短歌行二首 二
authors:白居易
paragraphs:
世人求富貴，多爲身嗜欲。
盛衰不自由，得失常相逐。
問君少年日，苦學將干祿。
負笈塵中遊，抱書雪前宿。
布衾不周體，藜茄纔充腹。
三十登宦途，五十被朝服。
奴溫已挾纊，馬肥初食粟。
未敢議歡遊，尚爲名檢束。
耳目聾暗後，堂上調絲竹。
牙齒缺落時，盤中堆酒肉。
彼來此已去，外餘中不足。
少壯與榮華，相避如寒燠。
青雲去地遠，白日終天速。
從古無奈何，短歌聽一曲。

title:相和歌辭 短歌行
authors:陸龜蒙
paragraphs:
爪牙在身上，陷穽猶可制。
爪牙在胷中，劒戟無所畏。
人言畏猛虎，誰是撩頭斃。
祗見古來心，姦雄暗相噬。

title:相和歌辭 短歌行
authors:僧皎然
paragraphs:
古人若不死，吾亦何所悲。
蕭蕭煙雨九原上，白楊青松葬者誰。
貴賤同一塵，死生同一指。
人生在世共如此，何異浮雲與流水。
短歌行，短歌無窮日已傾。
鄴宮梁苑徒有名，春草秋風傷我情。
何爲不學金仙侶？一悟空王無死生。

title:相和歌辭 銅雀臺
authors:王無競
paragraphs:
北登銅雀上，西望青松郭。
繐帳空蒼蒼，陵田紛漠漠。
平生事已變，歌吹宛猶昨。
長袖拂玉麈，遺情結羅幕。
妾怨在朝露，君恩豈中薄。
高臺奏曲終，曲終淚橫落。

title:相和歌辭 銅雀臺
authors:鄭愔
paragraphs:
日斜漳浦望，風起鄴臺寒。
玉座平生晚，金尊妓吹闌。
舞餘依帳泣，歌罷向陵看。
蕭索松風暮，愁煙入井闌。

title:相和歌辭 銅雀臺
authors:劉長卿
paragraphs:
嬌愛更何日？高臺空數層。
含啼映雙袖，不忍看西陵。
漳河東流無復來，百花輦路爲蒼苔。
青樓月夜長寂寞，碧雲日暮空裴回。
君不見鄴中萬事非昔時，古人何在今人悲。
春風不逐君王去，草色年年舊宮路。
宮中歌舞已浮雲，空指行人往來處。

title:相和歌辭 銅雀臺
authors:賈至
paragraphs:
日暮銅雀靜，西陵鳥雀歸。
撫弦心斷絕，聽管淚霏霏。
靈几臨朝奠，空牀卷夜衣。
蒼蒼川上月，應照妾魂飛。

title:相和歌辭 銅雀臺
authors:羅隱
paragraphs:
強歌強舞竟難勝，花落花開淚滿繒。
祗合當年伴君死，免教顦顇望西陵。

title:相和歌辭 銅雀臺
authors:薛能
paragraphs:
魏帝當時銅雀臺，黃花深映棘叢開。
人生富貴須回首，此地豈無歌舞來。

title:相和歌辭 銅雀臺
authors:張氏琰
paragraphs:
君王冥寞不可見，銅雀歌舞空裴回。
西陵嘖嘖悲宿鳥，空殿沈沈閉青苔。
青苔無人跡，紅粉空相哀。

title:相和歌辭 銅雀臺
authors:梁氏瓊
paragraphs:
歌扇向陵開，齊行奠玉杯。
舞時飛燕列，夢裏片雲來。
月色空餘恨，松聲暮更哀。
誰憐未死妾，掩袂下銅臺。

title:相和歌辭 銅雀妓 一
authors:王勃
paragraphs:
妾本深宮妓，曾城閉九重。
君王歡愛盡，歌舞爲誰容。
錦衾不復襞，羅衣誰再縫。
高臺西北望，流涕向青松。

title:相和歌辭 銅雀妓 二
authors:王勃
paragraphs:
金鳳鄰銅雀，漳河望鄴城。
君王無處所，臺榭若平生。
舞筵紛可就，歌梁儼未傾。
西陵松檟冷，誰見綺羅情。

title:相和歌辭 銅雀妓
authors:沈佺期
paragraphs:
昔年分鼎地，今日望陵臺。
一旦雄圖盡，千秋遺令開。
綺羅君不見，歌舞妾空來。
恩共漳河水，東流無重迴。

title:相和歌辭 銅雀妓
authors:喬知之
paragraphs:
金閣惜分香，鈆華不重妝。
空餘歌舞地，猶是爲君王。
哀弦調已絕，豔曲不須長。
共看西陵暮，秋煙生白楊。

title:相和歌辭 銅雀妓
authors:王適
paragraphs:
日暮銅雀迥，幽聲玉座清。
蕭森松柏望，委鬱綺羅情。
君恩不再重，妾舞爲誰輕。

title:相和歌辭 銅雀妓
authors:歐陽詹
paragraphs:
蕭條登古臺，回首黃金屋。
落葉不歸林，高陵永爲谷。
妝容徒自麗，舞態閱誰目。
惆悵繐帷前，歌聲苦於哭。

title:相和歌辭 銅雀妓
authors:袁暉
paragraphs:
君愛本相饒，從來事舞腰。
那堪攀玉座，腸斷望陵朝。
怨著情無主，哀凝曲不調。
況臨松日暮，悲吹坐蕭蕭。

title:相和歌辭 銅雀妓
authors:劉商
paragraphs:
魏主矜蛾眉，美人美於玉。
高臺無晝夜，歌舞竟未足。
盛色如轉圜，夕陽落深谷。
仍令身歿後，尚足平生慾。
紅粉橫淚痕，調弦空向屋。
舉頭君不在，唯見西陵木。
玉輦豈再來，嬌鬟爲誰綠。
那堪秋風裏，更舞陽春曲。
曲終情不勝，闌干向西哭。
臺邊生野草，來去罥羅縠。
況復陵寢間，雙雙見麋鹿。

title:相和歌辭 銅雀妓
authors:李賀
paragraphs:
佳人一壺酒，秋容滿千里。
石馬臥新煙，憂來何所似？歌聲且潛弄，陵樹風自起。
長裾壓高臺，淚眼看花机。

title:相和歌辭 銅雀妓
authors:吳燭
paragraphs:
秋色西陵滿綠蕪，繁弦急管彊歡娛。
長舒羅袖不成舞，却向風前承淚珠。

title:相和歌辭 銅雀妓
authors:朱光弼
paragraphs:
魏王銅雀妓，日暮管弦清。
一見西陵樹，悲心舞不成。

title:相和歌辭 銅雀妓
authors:朱放
paragraphs:
恨唱歌聲咽，愁飜舞袖遲。
西陵日欲暮，是妾斷腸時。

title:相和歌辭 銅雀妓
authors:僧皎然
paragraphs:
彊開尊酒向陵看，憶得君王舊日歡。
不覺餘歌悲自斷，非關豔曲轉聲難。

title:相和歌辭 雀臺怨
authors:馬戴
paragraphs:
魏宮歌舞地，蝶戲鳥還鳴。
玉座人難到，銅臺雨滴平。
西陵樹不見，漳浦草空生。
萬恨盡埋此，徒懸千載名。

title:相和歌辭 雀臺怨
authors:程氏長文
paragraphs:
君王去後行人絕，蕭竽不響歌喉咽。
雄劒無威光彩沈，寶琴零落金星滅。
玉階寂寂墜秋露，月照當時歌舞處。
當時歌舞人不迴，化爲今日西陵灰。

title:相和歌辭 置酒行
authors:李益
paragraphs:
置酒命所歡，憑觴遂爲戚。
日往不再來，茲辰坐成昔。
百齡非長久，五十將半百。
胡爲勞我形，已鬚還復白。
西山鸞鶴顧，矯矯煙霧翮。
明霞發金丹，陰洞潛水碧。
安得凌風羽，崦嵫駐靈魄。
兀然坐衰老，慙歎東陵柏。

title:相和歌辭 置酒行
authors:陸龜蒙
paragraphs:
落塵花片排香痕，闌珊醉露棲愁魂。
洞庭波色惜不得，東風領入黃金尊。
千筠擲毫春譜大，碧舞紅啼相唱和。
安知寂寞西海頭，青𥳇未垂孤鳳餓。

title:相和歌辭 長歌續短歌
authors:李賀
paragraphs:
長歌破衣襟，短歌斷白髮。
秦王不可見，旦夕成內熱。
渴飲壺中酒，飢拔隴頭粟。
淒淒四月蘭，千里一時綠。
夜峰何離離，月明落石底。
裴回沿石尋，照出高峰外。
不得與之遊，歌成鬢先改。

title:相和歌辭 猛虎行
authors:儲光羲
paragraphs:
寒亦不憂雪，飢亦不食人。
人血豈不甘，所惡傷明神。
太室爲我宅，孟門爲我鄰。
百獸爲我膳，五龍爲我賓。
蒙馬一何威，浮江亦以仁。
綵章耀朝日，牙爪雄武臣。
高雲逐氣浮，厚地隨聲振。
君能賈餘勇，日夕長相親。

title:相和歌辭 猛虎行
authors:李白
paragraphs:
朝作猛虎行，暮作猛虎吟。
腸斷非關隴頭水，淚下不爲雍門琴。
旌旗繽紛兩河道，戰鼓驚山欲傾倒。
秦人半作燕地囚，胡馬飜銜洛陽草。
一輸一失關下兵，朝降夕叛幽薊城。
巨鼇未斬海水動，魚龍奔走安得寧。
頗似楚漢時，飜覆無定止。
朝過博浪沙，暮入淮陰市。
張良未遇韓信貧，劉項存亡在兩臣。
暫到下邳受兵略，來投漂母作主人。
賢哲栖栖古如此，今時亦棄青雲士。
有策不敢犯龍鱗，竄身南國避胡塵。
寶書長劒挂高閣，金鞍駿馬散故人。
昨日方爲宣城客，掣鈴交通二千石。
有時六博快壯心，繞牀三帀呼一擲。
楚人每道張旭奇，心藏風雲世莫知。
三吳邦伯多顧盼，四海雄俠皆相推。
蕭曹曾作沛中吏，攀龍附鳳當有時。
溧陽酒樓三月春，楊花漠漠愁殺人。
胡人綠眼吹玉笛，吳歌白紵飛梁塵。
丈夫相見且爲樂，槌牛撾鼓會衆賓。
我從此去釣東海，得魚笑寄情相親。

title:相和歌辭 猛虎行
authors:韩愈
paragraphs:
猛虎雖云惡，亦各有匹儕。
羣行深谷間，百獸望風低。
身食黃熊父，子食赤豹麛。
擇肉於熊羆，肎視兔與貍。
正晝當谷眠，眼有百步威。
自矜無當對，氣性縱以乖。
朝怒殺其子，暮還飧其妃。
匹儕四散走，猛虎還孤棲。
狐鳴門四旁，烏鵲從噪之。
出逐猴入居，虎不知所歸。
誰云猛虎惡，中路正悲啼。
豹來銜其尾，熊來攫其頤。
猛虎死不辭，但慙前所爲。
虎坐無助死，況如汝細微。
故當結以信，親當結以私。
親故且不保，人誰信汝爲。

title:相和歌辭 猛虎行
authors:張籍
paragraphs:
南山北山樹冥冥，猛虎白日繞林行。
向晚一身當道食，山中麋鹿盡無聲。
年年養子在深谷，雌雄上山不相逐。
谷中近窟有山村，長向村家取黃犢。
五陵年少不敢射，空來林下看行跡。

title:相和歌辭 猛虎行
authors:李賀
paragraphs:
長戈莫舂，彊弩莫烹。
乳孫哺子，教得生獰。
舉頭爲城，掉尾爲旌。
東海黃公，愁見夜行。
道逢騶虞，牛哀不平。
生何用尺刀，壁上雷鳴。
泰山之下，婦人哭聲。
官家有程，吏不敢聽。

title:相和歌辭 猛虎行
authors:僧齊己
paragraphs:
磨爾牙，錯爾爪，狐莫威，兔莫狡，飲來吞噬取腸飽。
橫行不怕日月明，皇天產爾爲生獰。

title:相和歌辭 君子行
authors:僧齊己
paragraphs:
聖人不生，麟龍何瑞？梧桐不高，鳳皇何止？吾聞古之有君子，行藏以時，進退求己。
榮必爲天下榮，恥必爲天下恥。

title:相和歌辭 燕歌行
authors:高適
paragraphs:
漢家煙塵在東北，漢將辭家破殘賊。
男兒本自重橫行，天子非常賜顏色。
摐金伐鼓下榆關，旌旗逶迤碣石間。
校尉羽書飛瀚海，單于獵火照狼山。
山川蕭條極邊土，胡騎憑凌雜風雨。
戰士軍前半死生，美人帳下猶歌舞。
大漠窮秋塞草衰，孤城落日鬬兵稀。
身當恩遇常輕敵，力盡關山未解圍。
鐵衣遠戍辛勤久，玉箸應啼別離後。
少婦城南欲斷腸，征人薊北空回首。
邊風飄飄那可度，絕域蒼茫更何有。
殺氣三日作陣雲，寒聲一夜傳刁斗。
相看白刃血紛紛，死節從來豈顧勳。
君不見沙場征戰苦，至今猶憶李將軍。

title:相和歌辭 燕歌行
authors:賈至
paragraphs:
國之重鎮惟幽都，東威九夷制北胡。
五軍精卒三十萬，百戰百勝擒單于。
前臨滹沲後沮水，崇山沃野亙千里。
昔時燕王重賢士，黃金築臺從隗始。
倏忽興王定薊丘，漢家又以封王侯。
蕭條魏晉爲橫流，鮮卑竊據朝五州。
我唐區夏餘十紀，軍容武備赫萬祀。
彤弓黃鉞授元帥，墾耕大漠爲內地。
季秋膠折邊草腓，治兵羽獵因出師。
千營萬隊連旌旗，望之如火忽雷馳。
匈奴懾竄窮髮北，大荒萬里無塵飛。
隋家昔爲天下宰，窮兵黷武征遼海。
南風不競多死聲，鼓臥旗折黃雲橫。
六軍將士皆死盡，戰馬空鞍歸故營。
時遷道革天下平，白環入貢滄海清。
自有農夫已高枕，無勞校尉重橫行。

title:相和歌辭 燕歌行
authors:陶翰
paragraphs:
請君留楚調，聽我吟燕歌。
家在遼水頭，邊風意氣多。
出身爲漢將，正值戎未和。
雪中凌天山，冰上渡交河。
大小百餘戰，封侯竟蹉跎。
歸來霸陵下，故舊無相過。
雄劒委塵匣，空門唯雀羅。
玉篸還趙女，寶瑟付齊娥。

title:相和歌辭 從軍行二首 一
authors:虞世南
paragraphs:
塗山烽候驚，弭節度龍城。
冀馬樓蘭將，燕犀上谷兵。
劒寒花不落，弓曉月逾明。
凜凜嚴霜節，冰壯黃河絕。
蔽日卷征蓬，浮天散飛雪。
全兵值月滿，精騎乘膠折。
結髮早驅馳，辛苦事旌麾。
馬凍重關冷，輪摧九折危。
獨有西山將，年年屬數奇。

title:相和歌辭 從軍行二首 二
authors:虞世南
paragraphs:
爟火發金微，連營出武威。
孤城寒雲起，絕陣虜塵飛。
俠客吸龍劒，惡少縵胡衣。
朝摩骨都壘，夜解谷蠡圍。
蕭關遠無極，蒲海廣難依。
沙磴離旌斷，晴川候馬歸。
交河梁已畢，燕山斾欲飛。
方知萬里相，侯服有光輝。

title:相和歌辭 從軍行
authors:駱賓王
paragraphs:
平生一顧念，意氣溢三軍。
野日分戈影，天星合劒文。
弓弦抱漢月，馬足踐胡塵。
不求生入塞，唯當死報君。

title:相和歌辭 從軍行
authors:劉希夷
paragraphs:
秋來風瑟瑟，羣馬胡行疾。
嚴城晝不開，伏兵暗相失。
天子廟堂拜，將軍玉門出。
紛紛伊洛間，戎馬數千匹。
軍門壓黃河，兵氣衝白日。
平生懷伏劒，忼慨既投筆。
南登漢月孤，北走燕雲密。
近取韓彭計，早知孫吳術。
丈夫清萬里，誰能埽一室。

title:相和歌辭 從軍行
authors:喬知之
paragraphs:
南庭結白露，北風埽黃葉。
此時鴻燕來，驚鳴催思妾。
曲房理鍼線，平碪擣文練。
鴛綺裁易成，龍鄉信難見。
窈窕九重閨，寂寞十年啼。
紗窗白雲宿，羅幌月光棲。
雲月曉微微，愁思流黃機。
玉霜凍珠履，金吹薄羅衣。
漢家已得地，君去將何事？宛轉結蠶書，寂寞無雁使。
生平荷恩信，本爲容華進。
況復落紅顏，蟬聲催綠鬢。

title:相和歌辭 從軍行
authors:李頎
paragraphs:
白日登山望烽火，昏黃飲馬傍交河。
行人刁斗風砂暗，公主琵琶幽怨多。
野營萬里無城郭，雨雪紛紛連大漠。
胡雁哀鳴夜夜飛，胡兒眼淚雙雙落。
聞道玉門猶被遮，應將性命逐輕車。
年年戰骨埋荒外，空見蒲萄入漢家。

title:相和歌辭 從軍行三首 一
authors:李約
paragraphs:
看圖閑教陣，畫地靜論邊。
烏壘天西戍，鷹姿塞上川。
路長須算日，書遠每題年。
無復生還望，飜思未別前。

title:相和歌辭 從軍行三首 二
authors:李約
paragraphs:
柵高三面鬬，箭盡舉烽頻。
營柳和煙暮，關榆帶雪春。
邊城多老將，磧路少歸人。
點盡三河卒，年年添塞塵。

title:相和歌辭 從軍行三首 三
authors:李約
paragraphs:
候火起雕城，塵砂擁戰聲。
遊軍藏漢幟，降騎說蕃情。
霜降滮池淺，秋深太白明。
嫖姚方虎視，不覺請添兵。

title:相和歌辭 從軍行
authors:戎昱
paragraphs:
昔從李都尉，雙鞬照馬蹄。
擒生黑山北，殺敵黃雲西。
太白沈虜地，邊草復萋萋。
歸來邯鄲市，百尺青樓梯。
感激然諾重，平生膽力齊。
芳筵暮歌發，豔粉輕鬟低。
半醉秋風起，鐵騎門前嘶。
遠戍報烽火，孤城嚴鼓鼙。
揮鞭望塵去，少婦莫含啼。

title:相和歌辭 從軍行
authors:厲玄
paragraphs:
邊草早不春，劒花增濘塵。
廣場收驥尾，清瀚怯龍鱗。
帆色已歸越，松聲厭避秦。
幾時逢范蠡，處處是通津。

title:相和歌辭 從軍行二首 一
authors:李白
paragraphs:
從軍玉門道，逐虜金微山。
笛奏梅花曲，刀開明月環。
鼓聲鳴海上，兵氣擁雲間。
願斬單于首，長驅靜鐵關。

title:相和歌辭 從軍行二首 二
authors:李白
paragraphs:
百戰沙場碎鐵衣，城南已合數重圍。
突營射殺呼延將，獨領殘兵千騎歸。

title:相和歌辭 從軍行
authors:王維
paragraphs:
吹角動行人，喧喧行人起。
笳鳴馬嘶亂，爭渡金河水。
日暮沙漠垂，戰聲煙塵裏。
盡繫名王頸，歸來報天子。

title:相和歌辭 從軍行
authors:王昌齡
paragraphs:
向夕臨大荒，朔風軫歸慮。
平沙萬里餘，飛鳥宿何處？虜騎獵長原，翩翩傍河去。
邊聲搖白草，海氣生黃霧。
百戰苦風塵，十年履霜露。
雖投定遠筆，未坐將軍樹。
早知行路難，悔不理章句。

title:相和歌辭 從軍行 二
authors:王昌齡
paragraphs:
烽火城西百尺樓，黃昏獨上海風秋。
更吹橫笛關山月，誰解金閨萬里愁。

title:相和歌辭 從軍行 三
authors:王昌齡
paragraphs:
琵琶起舞換新聲，總是關山舊別情。
撩亂邊愁彈不盡，高高秋月下長城。

title:相和歌辭 從軍行 四
authors:王昌齡
paragraphs:
青海長雲暗雪山，孤城遙望雁門關。
黃沙百戰穿金甲，不破樓蘭終不還。

title:相和歌辭 從軍行
authors:盧綸
paragraphs:
二十在邊城，軍中得勇名。
卷旗收敗馬，斷磧擁殘兵。
覆陣烏鳶起，燒山草木明。
塞閑思遠獵，師老厭分營。
雪嶺無人跡，冰河足雁聲。
李陵甘此沒，惆悵漢公卿。

title:相和歌辭 從軍行六首 一
authors:劉長卿
paragraphs:
迴看虜騎合，城下漢兵稀。
白刃兩相向，黃雲愁不飛。
手中無尺鐵，徒欲突重圍。

title:相和歌辭 從軍行六首 二
authors:劉長卿
paragraphs:
落日更蕭條，北方動枯草。
將軍追虜騎，夜失陰山道。
戰敗仍樹勳，韓彭但空老。

title:相和歌辭 從軍行六首 三
authors:劉長卿
paragraphs:
草枯秋塞上，望見漁陽郭。
胡馬嘶一聲，漢兵淚雙落。
誰爲吮癰者，此事令人薄。

title:相和歌辭 從軍行六首 四
authors:劉長卿
paragraphs:
目極雁門道，青青邊草春。
一身事征戰，匹馬同辛勤。
末路成白首，功歸天下人。

title:相和歌辭 從軍行六首 五
authors:劉長卿
paragraphs:
倚劒白日暮，望鄉登戍樓。
北風吹羌笛，此夜關山愁。
迴首不無意，滹河空自流。

title:相和歌辭 從軍行六首 六
authors:劉長卿
paragraphs:
黃沙一萬里，白首無人憐。
報國劒已折，歸鄉身幸全。
單于古臺下，邊色寒蒼然。

title:相和歌辭 從軍行
authors:杜頠
paragraphs:
秋草馬蹄輕，角弓持弦急。
去爲龍城候，正值胡兵襲。
軍氣橫大荒，戰酣日將入。
長風金鼓動，白霧鐵衣溼。
四起愁邊聲，南轅時佇立。
斷蓬孤自轉，寒雁飛相及。
萬里雲沙漲，路平冰霰澀。
夜聞漢使歸，獨向刀環泣。

title:相和歌辭 從軍行 一
authors:僧皎然
paragraphs:
候騎出紛紛，元戎霍冠軍。
漢鞞秋聒地，羌火晝燒雲。
萬里戍城合，三邊羽檄分。
烏孫驅未盡，肯顧遼陽勳。

title:相和歌辭 從軍行 二
authors:僧皎然
paragraphs:
漢斾拂丹霄，漢軍新破遼。
紅塵驅鹵簿，白羽擁嫖姚。
戰苦軍猶樂，功高將不驕。
至今丁令塞，朔吹空蕭蕭。

title:相和歌辭 從軍行 三
authors:僧皎然
paragraphs:
百萬逐呼韓，頻年不解鞍。
兵屯絕漠暗，馬飲濁河乾。
破虜功未錄，勞師力已殫。
須防肘腋下，飛禍出無端。

title:相和歌辭 從軍行 四
authors:僧皎然
paragraphs:
飛將下天來，奇謀閫外裁。
水心龍劒動，地肺雁山開。
望氣燕師銳，當鋒虜陣摧。
從今射鵰騎，不敢過雲堆。

title:相和歌辭 從軍行 五
authors:僧皎然
paragraphs:
黃紙君王詔，青泥校尉書。
誓師張虎落，選將擐犀渠。
霧暗津浦失，天寒塞柳疎。
橫行十萬騎，欲埽虜塵餘。

title:相和歌辭 從軍行
authors:王建
paragraphs:
漢軍逐單于，日沒處河曲。
浮雲道傍起，行子車下宿。
槍城圍鼓角，氊帳依山谷。
馬上懸壺漿，刀頭分頓肉。
來時高堂上，父母親結束。
回首不見家，風吹破衣服。
金創生肢節，相與拔箭鏃。
聞道西涼州，家家婦人哭。

title:相和歌辭 從軍行
authors:張祜
paragraphs:
少年金紫就光輝，直指邊城虎翼飛。
一卷旌收千騎虜，萬全身出百重圍。
黃雲斷塞尋鷹去，白草連天射雁歸。
白首漢廷刀筆吏，丈夫功業本相依。

title:相和歌辭 從軍行五首 一
authors:令狐楚
paragraphs:
荒雞隔水啼，汗馬逐風嘶。
終日隨征斾，何時罷鼓鼙。

title:相和歌辭 從軍行五首 二
authors:令狐楚
paragraphs:
孤心眠夜雪，滿眼是秋沙。
萬里猶防塞，三年不見家。

title:相和歌辭 從軍行五首 三
authors:令狐楚
paragraphs:
却望冰河闊，前登雪嶺高。
征人幾多在，又擬戰臨洮。

title:相和歌辭 從軍行五首 四
authors:令狐楚
paragraphs:
胡風千里驚，漢月五更明。
縱有還家夢，猶聞出塞聲。

title:相和歌辭 從軍行五首 五
authors:令狐楚
paragraphs:
暮雪連青海，陰雲覆白山。
可憐班定遠，出入玉門關。

title:相和歌辭 從軍行三首 一
authors:王涯
paragraphs:
旌甲從軍久，風雲識陣難。
今朝韓信計，日下斬成安。

title:相和歌辭 從軍行三首 二
authors:王涯
paragraphs:
燕頷多奇相，狼頭敢犯邊。
寄言班定遠，正是立功年。

title:相和歌辭 從軍行三首 三
authors:王涯
paragraphs:
旄頭夜落捷書飛，來奏金門著賜衣。
白馬將軍頻破敵，黃龍戍卒幾時歸。

title:相和歌辭 從軍有苦樂行
authors:李益
paragraphs:
勞者且勿歌，我欲送君觴。
從軍有苦樂，此曲樂未央。
僕本居隴上，隴水斷人腸。
東過秦宮路，宮路入咸陽。
時逢漢帝出，諫獵至長楊。
詎馳游俠窟，非結少年場。
一旦承嘉惠，輕命重恩光。
秉筆參帷帟，從軍至朔方。
邊地多陰風，草木自淒涼。
斷絕海雲去，出沒胡沙長。
參差引雁翼，隱轔騰軍裝。
劒文夜如水，馬汗凍成霜。
俠氣五都少，矜功六郡良。
山河起目前，睚眦死路傍。
北逐驅獯虜，西臨復舊疆。
昔還賦餘資，今出乃贏糧。
一矢弢夏服，我弓不再張。
寄言丈夫雄，苦樂身自當。

title:相和歌辭 苦戰遠征人
authors:鮑溶
paragraphs:
征人歌古曲，攜手上河梁。
李陵死別處，杳杳玄冥鄉。
憶昔從此路，連年征鬼方。
久行迷漢曆，三洗氊衣裳。
百戰身且在，微功信難忘。
遠承雲臺議，非勢孰敢當。
落日弔李廣，白身過河陽。
閑弓失月影，勞劒無龍光。
去日始束髮，今來髮成霜。
虛名乃閑事，生見父母鄉。
掩抑大風歌，裴回少年場。
誠哉古人言，鳥盡良弓藏。

title:相和歌辭 苦哉行五首 一
authors:戎昱
paragraphs:
彼鼠侵我廚，縱貍授梁肉。
鼠雖爲君却，貍食自須足。
冀雪大國恥，飜是大國辱。
羶腥逼綺羅，甎瓦雜珠玉。
登樓非騁望，目笑是心哭。
何意天樂中，至今奏胡曲。

title:相和歌辭 苦哉行五首 二
authors:戎昱
paragraphs:
官軍收洛陽，家住洛陽里。
夫壻與兄弟，目前見傷死。
吞聲不許哭，還譴衣羅綺。
上馬隨匈奴，數秋黃塵裏。
生爲名家女，死作塞垣鬼。
鄉國無還期，天津哭流水。

title:相和歌辭 苦哉行五首 三
authors:戎昱
paragraphs:
登樓望天衢，目極淚盈睫。
彊笑無笑容，須妝舊花靨。
昔年買奴僕，奴僕來碎葉。
豈意未死間，自爲匈奴妾。
一生忽至此，萬事痛苦業。
得出塞垣飛，不如彼蜂蝶。

title:相和歌辭 苦哉行五首 四
authors:戎昱
paragraphs:
妾家青河邊，七葉承貂蟬。
身爲最小女，偏得渾家憐。
親戚不相識，幽閨十五年。
有時最遠出，祗到中門前。
前年狂胡來，懼死飜生全。
今秋官軍至，豈意遭戈鋋。
匈奴爲先鋒，長鼻黃髮拳。
彎弓獵生人，百步牛羊羶。
脫身落虎口，不及歸黃泉。
苦哉難重陳，暗哭蒼蒼天。

title:相和歌辭 苦哉行五首 五
authors:戎昱
paragraphs:
可汗奉親詔，今月歸燕山。
忽如亂刀劒，[攪]妾心腸間。
出戶望北荒，迢迢玉門關。
生人爲死別，有去無時還。
漢月割妾心，胡風凋妾顏。
去去斷絕魂，叫天天不聞。

title:相和歌辭 鞠歌行
authors:李白
paragraphs:
玉不自言如桃李，魚目笑之卞和恥。
楚國青蠅何太多？連城白璧遭讒毀。
荆山長號泣血人，忠臣死爲刖足鬼。
聽曲知甯戚，[夷]吾因小妻。
秦穆五羊皮，買死百里奚。
洗拂青雲上，當時賤如泥。
朝歌鼓刀叟，虎變蟠溪中。
一舉釣六合，逐荒營丘東。
平生渭水曲，誰識此老翁。
奈何今之人，雙目送征鴻。

title:相和歌辭 前苦寒行二首 一
authors:杜甫
paragraphs:
漢時長安雪一丈，牛馬毛寒縮如蝟。
楚江巫峽冰入懷，虎豹哀號又堪記。
秦城老翁荆揚客，慣習炎蒸歲絺綌。
玄冥祝融氣或交，手持白羽未敢釋。

title:相和歌辭 前苦寒行二首 二
authors:杜甫
paragraphs:
去年白帝雪在山，今年白帝雪在地。
凍埋蛟龍南浦縮，寒刮肌膚北風利。
楚人四時皆麻衣，楚天萬里無晶輝。
三足之烏足恐斷，羲和送將安所歸。

title:相和歌辭 後苦寒行二首 一
authors:杜甫
paragraphs:
南紀巫廬瘴不絕，太古以來無尺雪。
蠻夷長老怨苦寒，崐崘天關凍應折。

title:相和歌辭 後苦寒行二首 二
authors:杜甫
paragraphs:
晚來江門失大木，猛風中夜吹白屋。
天兵斷斬青海戎，殺氣南行動坤軸，不爾苦寒何太酷？巴東之峽生凌凘，彼蒼迴軒人得知。

title:相和歌辭 苦寒行
authors:劉駕
paragraphs:
嚴寒動八荒，莿莿無休時。
陽烏不自暖，雪壓扶桑枝。
歲暮寒益壯，青春安得歸。
朔雁到南海，越禽何處飛？誰言貧士歎，不爲身無衣。

title:相和歌辭  苦寒行
authors:僧貫休
paragraphs:
北風北風，職何嚴毒。
摧壯士心，縮金烏足。
凍雲囂囂礙雪，一片下不得。
聲繞枯桑，根在沙塞。
黃河徹底，頑直到海。
一氣搏束，萬物無態。
唯有吾庭前杉松樹枝，枝枝健在。

title:相和歌辭  苦寒行
authors:僧齊己
paragraphs:
冰峰撐空寒矗矗，雪凝水凍埋海陸。
殺物之性，傷人之慾。
既不能斷絕蒺藜荆棘之根株，又不能展鳳皇麒麟之拳跼。
如此則何如爲和煦，爲膏雨。
自然天下之榮枯，融融於萬戶。

title:相和歌辭  北上行
authors:李白
paragraphs:
北上何所苦，北上緣太行。
磴道盤且峻，巉巖凌穹蒼。
馬足蹶側石，車輪摧高岡。
沙塵接幽州，烽火連朔方。
殺氣毒劒戟，嚴風裂衣裳。
奔鯨夾黃河，鑿齒屯洛陽。
前行無歸日，返顧思舊鄉。
慘戚冰雪裏，悲號絕中腸。
尺布不掩體，皮膚劇枯桑。
汲水澗谷阻，采薪隴坂長。
猛虎又掉尾，磨牙皓秋霜。
草木不可湌，飢飲零露漿。
歎此北上苦，停驂爲之傷。
何日王道平？開顏覩天光。

title:相和歌辭  豫章行
authors:李白
paragraphs:
胡風吹代馬，北擁魯陽關。
吳兵照海雪，西討何時還？半渡上遼津，黃雲慘無顏。
老母與子別，呼天野草間。
白馬繞旌旗，悲鳴相追攀。
白楊秋月苦，早落豫章山。
本爲休明人，斬虜素不閑。
豈惜戰鬬死，爲君埽兇頑。
精感石沒羽，豈忘憚險艱。
樓船若鯨飛，波蕩落星灣。
此曲不可奏，三軍鬢成斑。

title:相和歌辭  董逃行
authors:元稹
paragraphs:
董逃董逃董卓逃，揩鏗戈甲聲勞嘈。
剜剜深臍脂燄燄，人皆數歎曰。
爾獨不憶年年取我身上膏，膏銷骨盡煙火死。
長安城中賊毛起，城門四走公卿士。
走勸劉虞作天子，劉虞不敢作天子。
曹瞞纂亂從此始，董逃董逃人莫喜。
勝負飜環相枕倚，縫綴難成裁破易。
何況曲針不能伸巧指，欲學裁縫須準擬。

title:相和歌辭  董逃行
authors:張籍
paragraphs:
洛陽城頭火曈曈，亂兵燒我天子宮。
宮城南面有深山，盡將老幼藏其間。
重巖爲屋橡爲食，丁男夜行候消息。
聞道官軍猶掠人，舊里如今歸未得。
董逃行，漢家幾時重太平。

title:相和歌辭  相逢行
authors:崔顥
paragraphs:
妾年初二八，家住洛橋頭。
玉戶臨馳道，朱門近御溝。
使君何假問，夫壻大長秋。
女弟新承寵，諸兄近拜侯。
春生百子殿，花發五城樓。
出入千門裏，年年樂未休。

title:相和歌辭 相逢行二首 一
authors:李白
paragraphs:
朝騎五花馬，謁帝出銀臺。
秀色誰家子，雲車珠箔開。
金鞭遙指點，玉勒近遲回。
夾轂相借問，疑從天上來。
憐腸愁欲斷，斜日復相催。
下車何輕盈，飄然似落梅。
邀入青綺門，當歌共銜杯。
銜杯映歌扇，似月雲中見。
相見不相親，不如不相見。
相見情已深，未語可知心。
胡爲守空閨，孤眠愁錦衾。
錦衾與羅幃，纏緜會有時。
春風正澹蕩，暮雨來何遲？願因三青鳥，更報長相思。
光景不待人，須臾髮成絲。
當年失行樂，老去徒傷悲。
持此道密意，無令曠佳期。

title:相和歌辭 相逢行二首 二
authors:李白
paragraphs:
相逢紅塵內，高揖黃金鞭。
萬戶垂楊裏，君家阿那邊。

title:相和歌辭 相逢行
authors:韋應物
paragraphs:
二十登漢朝，英聲邁今古。
適從東方來，又欲謁明主。
猶酣新豐酒，尚帶霸陵雨。
邂逅兩相逢，別來間寒暑。
寧知白日晚，暫向花間語。
忽聞長樂鐘，走馬東西去。

title:相和歌辭 三婦豔詩
authors:董思恭
paragraphs:
大婦裁紈素，中婦弄明璫。
小婦多姿態，登樓紅粉妝。
丈人且安坐，初日漸流光。

title:相和歌辭 中婦織流黃
authors:虞世南
paragraphs:
寒閨織素錦，含怨斂雙蛾。
綜新交縷澀，經脆斷絲多。
衣香逐舉袖，釧動應鳴梭。
還恐裁縫罷，無信達交河。

title:相和歌辭 難忘曲
authors:李賀
paragraphs:
夾道開洞門，弱楊低畫戟。
簾影竹葉起，簫聲吹日色。
蠭語繞妝鏡，拂蛾學春碧。
亂繫丁香梢，滿闌花向夕。

title:相和歌辭 塘上行
authors:李賀
paragraphs:
藕花涼露溼，花缺藕根澀。
飛下雌鴛鴦，塘水聲溢溢。

title:相和歌辭 苦辛行
authors:戎昱
paragraphs:
且莫奏短歌，聽余苦辛詞。
如今刀筆士，不及屠酤兒。
少年無事學詩賦，豈意文章復相誤。
東西南北少知音，終年竟歲悲行路。
仰面訴天天不聞，低頭告地地不言。
天地生我尚如此，陌上他人何足論。
誰謂西江深，涉之固無憂。
誰謂南山高，可以登之遊。
險巇惟有世間路，一嚮令人堪白頭。
貴人立意不可測，等閑桃李成荆棘。
風塵之士深可親，心如雞犬能依人。
悲來卻憶漢天子，不棄相如家舊貧。
飲酒酒能散羇愁，誰家有酒判一醉，萬事從他江水流。

title:相和歌辭 秋胡行
authors:高適
paragraphs:
妾本邯鄲未嫁時，容華倚翠人未知。
一朝結髮從君子，將妾迢迢東路陲。
時逢大道無難阻，君方遊宦從陳汝。
蕙樓獨臥頻度春，彩落辭君幾徂暑。
三月垂楊蠶未眠，攜籠結侶南陌邊。
道逢行子不相識，贈妾黃金買少年。
妾家夫壻輕離久，寸心誓與長相守。
願言行路莫多情，送妾貞心在人口。
日暮蠶飢相命歸，攜籠端飾來庭闈。
勞心苦力終無恨，所冀君恩那可依。
聞說行人已歸止，乃是向來贈金子。
相看顏色不復言，相顧懷慙有何已。
從來自隱無疑背，直爲君情也相會。
如何咫尺仍有情，況復迢迢千里外。
此時顧恩不顧身，念君此日赴河津。
莫道向來不得意，故欲留規誡後人。

title:相和歌辭 善哉行
authors:僧貫休
paragraphs:
有美一人兮婉如清揚，識曲別音兮令姿煌煌。
繡袂捧琴兮登君子堂，如彼萱草兮使我憂忘。
欲贈之以紫玉尺，白銀璫，久不見之兮湘水茫茫。

title:相和歌辭 善哉行
authors:僧齊己
paragraphs:
大鵬刷翮謝溟渤，青雲萬層高突出。
下視秋濤空渺瀰，舊處魚龍皆細物。
人生在世何容易，眼濁心昏信生死。
願除嗜慾待身輕，攜手同尋列仙事。

title:相和歌辭 來日大難
authors:李白
paragraphs:
來日一身，攜糧負薪。
道長食盡，苦口焦脣。
今日醉飽，樂過千春。
仙人相存，誘我遠學。
海陵三山，陸憩五嶽。
乘龍上三天，飛目瞻兩角。
授以神藥，金丹滿握。
蟪蛄蒙恩，深媿短促。
思填東海，彊銜一木。
道重天地，軒師廣成。
蟬翼九五，以求長生。
下士大笑，如蒼蠅聲。

title:相和歌辭 當來日大難
authors:元稹
paragraphs:
當來日大難行，前有坂，後有坑，大梁側，小梁傾，兩軸相絞，兩輪相撐，大牛豎，小牛橫，烏啄牛背，足跌力獰。
當來日大難行，太行雖險，險可使平。
輪軸自撓，牽制不停。
泥潦漸久，荆棘旋生。
行必不得，不如不行。

title:相和歌辭 隴西行
authors:王維
paragraphs:
十里一走馬，五里一揚鞭。
都護軍書至，匈奴圍酒泉。
關山正飛雪，烽戍斷無煙。

title:相和歌辭 隴西行
authors:耿[湋]
paragraphs:
雪下陽關路，人稀隴戍頭。
封狐猶未翦，邊將豈無羞。
白草三冬色，黃雲萬里愁。
因思李都尉，畢竟不封侯。

title:相和歌辭 隴西行
authors:長孫佐輔
paragraphs:
陰雲凝朔氣，隴上正飛雪。
四月草不生，北風勁如切。
朝來羽書急，夜救長城窟。
道隘行不前，相呼抱鞍歇。
人寒指欲墮，馬凍蹄亦裂。
射雁旋充飢，斧冰還止渴。
寧辭解圍鬬，但恐乘疲沒。
早晚邊候空，歸來養羸卒。

title:相和歌辭 東門行
authors:柳宗元
paragraphs:
漢家三十六將軍，東方雷動橫陣雲。
雞鳴函谷客如霧，貌同心異不可數。
赤丸夜語飛電光，徼巡司隸眠如羊。
當街一叱百吏走，馮敬胷中函匕首。
兇徒側耳潛愜心，悍臣破膽皆杜口。
魏王臥內藏兵符，子西掩袂真無辜。
羌胡轂下一朝起，敵國舟中非所擬。
安陵誰辨削礪功，韓國詎明深井里。
絕咽斷骨那下補，萬金寵贈不如土。

title:相和歌辭 飲馬長城窟行
authors:太宗皇帝
paragraphs:
塞外悲風切，交河冰已結。
瀚海百重波，陰山千里雪。
迥戍危烽火，層巒引高節。
悠悠卷斾旌，飲馬出長城。
寒沙連騎迹，朔吹斷邊聲。
胡塵清玉塞，羌笛韻金鉦。
絕寞干戈戢，車徒振原隰。
都尉反龍堆，將軍旋馬邑。
揚麾氛霧靜，紀石功名立。
荒裔一戎衣，雲臺凱歌入。

title:相和歌辭 飲馬長城窟行
authors:虞世南
paragraphs:
馳馬渡河干，流深馬渡難。
前逢錦車使，都護在樓蘭。
輕騎猶銜勒，疑兵尚解鞍。
溫池下絕澗，棧道接危巒。
拓地勳未賞，亡城律詎寬。
有月關猶暗，經春隴尚寒。
雲昏無復影，冰合不聞湍。
懷君不可遇，聊持報一餐。

title:相和歌辭 飲馬長城窟行
authors:袁朗
paragraphs:
朔風動秋草，清蹕長安道。
長城連不窮，所以隔華戎。
規模惟聖作，荷負曉成功。
鳥庭已向內，龍荒更鑿空。
玉關塵卷靜，金微路已通。
湯征隨北怨，舜詠起南風。
畫野功初立，綏邊事云集。
朝服踐狼居，凱歌旋馬邑。
山響傳鳳吹，霜華藻瓊鈒。
屬國擁節歸，單于款關入。
日落寒雲起，驚沙被原隰。
零落葉已寒，河流清且急。
四時徭役盡，千載干戈戢。
太平今若斯，汗馬竟無施。
惟當事筆研，歸去草封禪。

title:相和歌辭 飲馬長城窟行
authors:王翰
paragraphs:
長安少年無遠圖，一生惟羨執金吾。
騏驎前殿拜天子，走馬爲君西擊胡。
胡沙獵獵吹人面，漢虜相逢不相見。
遙聞鼙鼓動地來，傳道單于夜猶戰。
此時顧恩寧顧身，爲君一行摧萬人。
壯士揮戈回白日，單于濺血染朱輪。
回來飲馬長城窟，長安道傍多白骨。
問之耆老何代人，云是秦王築城卒。
黃昏塞北無人煙，鬼哭啾啾聲沸天。
無罪見誅功不賞，孤魂流落此城邊。
當昔秦王按劒起，諸侯膝行不敢視。
富國彊兵二十年，築怨興徭九千里。
秦王築城何太愚，天實亡秦非北胡。
一朝禍起蕭牆內，渭水咸陽不復都。

title:相和歌辭 飲馬長城窟行
authors:王建
paragraphs:
長城窟，長城窟邊多馬骨。
古來此地無井泉，賴得秦家築城卒。
征人飲馬愁不回，長城變作望鄉堆。
蹄跡未乾人去近，續後馬來泥汙盡。
枕弓睡著待水生，不見陰山在前陣。
馬蹄足脫裝馬頭，健兒戰死誰封侯。

title:相和歌辭 飲馬長城窟行
authors:僧子蘭
paragraphs:
游客長城下，飲馬長城窟。
馬嘶聞水腥，爲浸征人骨。
豈不是流泉，終不成潺湲。
洗盡骨上土，不洗骨中冤。
骨若比流水，四海有還魂。
空流嗚咽聲，聲中疑是言。

title:相和歌辭 上留田
authors:李白
paragraphs:
行至上留田，孤墳何崢嶸。
積此萬古恨，春草不復生。
悲風四邊來，腸斷白楊聲。
借問誰家地，埋沒蒿里塋。
古老向余言，言是上留田。
蓬科馬鬣今已平，昔之弟死兄不葬。
他人於此舉銘旌，一鳥死，百鳥鳴，一獸死，百獸驚。
桓山之禽別離苦，欲去迴翔不能征。
田氏倉卒骨肉分，青天白日摧紫荆。
交柯之木本同形，東枝顦顇西枝榮。
無心之物尚如此，參商胡乃尋天兵。
孤竹延陵，讓國揚名。
高風緬邈，頹波激清。
尺布之謠，塞耳不能聽。

title:相和歌辭 上留田
authors:僧貫休
paragraphs:
父不父，兄不兄，上留田，蝥賊生。
徒陟岡，淚崢嶸，我欲使諸凡鳥雀，盡變爲鶺鴒。
我欲使諸凡草木，盡變爲田荆。
鄰人歌，鄰人歌，古風清，清風生。

title:相和歌辭 安樂宮
authors:李賀
paragraphs:
深井桐烏起，尚復牽清水。
未盥邵陵王，瓶中弄長翠。
新城安樂宮，宮如鳳皇翅。
歌迴蠟版鳴，大綰提壺使。
綠繁悲水曲，茱萸別秋子。

title:相和歌辭 放歌行
authors:王昌齡
paragraphs:
南渡洛陽津，西望十二樓。
明堂坐天子，月朔朝諸侯。
清樂動千門，皇風被九州。
慶雲從東來，泱漭抱日流。
升平貴論道，文墨將何求。
有詔徵草澤，微臣獻謀猷。
冠冕如星羅，拜揖曹與周。
望塵非吾事，入賦且遲留。
幸蒙國士識，因脫負薪裘。
今者放歌行，以慰梁父愁。
但營數斗祿，奉養毋豐羞。
若得金膏遂，飛雲亦可儔。

title:相和歌辭 野田黃雀行
authors:李白
paragraphs:
遊莫逐炎洲翠，棲莫近吳宮燕。
吳宮火起焚爾窠，炎洲逐翠遭網羅。

title:相和歌辭 野田黃雀行
authors:儲光羲
paragraphs:
嘖嘖野田雀，不知軀體微。
閑穿深蒿裏，爭食復爭飛。
窮老一頹舍，棗多桑樹稀。
無棗猶可食，無桑何以衣。
蕭條空倉暮，相引時來歸。
邪路豈不捷，渚田豈不肥。
水長路且壞，惻惻與心違。

title:相和歌辭 野田黃雀行
authors:僧貫休
paragraphs:
高樹風多，吹爾巢落。
深蒿葉暖，宜爾依薄。
莫近鴞類，珠網亦惡。
飲野田之清水，食野田之黃粟。
深花中睡，𡋯土裏浴。
如此即全勝啄太倉之穀，而更穿人屋。

title:相和歌辭 野田黃雀行
authors:僧齊己
paragraphs:
雙雙野田雀，上下同飲啄。
暖去棲蓬蒿，寒歸傍籬落。
殷勤避羅網，乍可遇鵰鶚。
鵰鶚雖不仁，分明在寥廓。

title:相和歌辭 雁門太守行
authors:李賀
paragraphs:
黑雲壓城城欲摧，甲光向月金鱗開。
角聲滿天秋色裏，塞上燕支凝夜紫。
半卷紅旗臨易水，霜重鼓寒聲不起。
報君黃金臺上意，提攜玉龍爲君死。

title:相和歌辭 雁門太守行
authors:張祜
paragraphs:
城頭月沒霜如水，趚趚蹋沙人似鬼。
燈前拭淚試香裘，長引一聲殘漏子。
駝囊瀉酒酒一杯，前頭啑血心不回。
寄語年少妻莫哀，魚金虎竹天上來，雁門山邊骨成灰。

title:相和歌辭 雁門太守行
authors:莊南傑
paragraphs:
旌旗閃閃搖天末，長笛橫吹虜塵闊。
跨下嘶風白練獰，腰間切玉青蛇活。
擊革摐金燧牛尾，犬羊兵敗如山死。
九泉寂寞葬秋蟲，溼雲荒草啼秋思。

title:相和歌辭 飛來雙白鶴
authors:虞世南
paragraphs:
飛來雙白鶴，奮翼遠凌煙。
雙棲集紫蓋，一舉背青田。
颺影過伊洛，流聲入管弦。
鳴羣倒景外，刷羽閬風前。
映海疑浮雪，拂澗瀉飛泉。
燕雀寧知去，蜉蝣不識還。
何言別儔侶，從此間山川。
顧步已相失，裴回反自憐。
危心猶警露，哀響詎聞天。
無因振六翮，輕舉復隨仙。

title:相和歌辭 門有車馬客行
authors:虞世南
paragraphs:
財雄重交結，戚里擅豪華。
曲臺臨上路，高門抵狹斜。
赭汗千金馬，繡轂五香車。
白鶴隨飛蓋，朱鷺入鳴笳。
夏蓮開劒水，春桃發露花。
輕裙染回雪，浮蟻泛流霞。
高談辨飛兔，摛藻握靈蛇。
逢恩借羽翼，失路委泥沙。
曖曖風煙晚，路長歸騎遠。
日斜青瑣第，塵飛金谷苑。
危弦促柱奏巴渝，遺簪墮珥解羅襦。
如何守直道，飜使谷名愚。

title:相和歌辭 門有車馬客行
authors:李白
paragraphs:
門有車馬客，金鞍曜朱輪。
謂從丹霄落，乃是故鄉親。
呼兒埽中堂，坐客論悲辛。
對酒兩不飲，停觴淚盈巾。
歎我萬里遊，飄颻三十春。
空談霸王略，紫綬不挂身。
雄劒藏玉匣，陰符生素塵。
廓落無所合，流離湘水濱。
借問宗黨間，多爲泉下人。
生苦百戰役，死託萬鬼鄰。
北風揚胡沙，埋翳周與秦。
大運且如此，蒼穹寧匪仁。
惻愴竟何道？存亡任大鈞。

title:相和歌辭 蜀道難
authors:張文琮
paragraphs:
梁山鎮地險，積石阻雲端。
深谷下寥廓，層巖上鬱盤。
飛梁架絕嶺，棧道接危巒。
攬轡獨長息，方知斯路難。

title:相和歌辭 蜀道難
authors:李白
paragraphs:
噫吁嚱！危乎高哉！蜀道之難難於上青天！蠶叢及魚鳧，開國何茫然。
爾來四萬八千歲，乃與秦塞通人煙。
西當太白有鳥道，可以橫絕峨眉巔。
地崩山摧壯士死，然後天梯石棧方鉤連。
上有六龍迴日之高標，下有衝波逆折之迴川。
黃鶴之飛尚不得，猨猱欲度愁攀緣。
青泥何盤盤，百步九折縈巖巒。
捫參歷井仰脅息，以手撫膺坐長歎。
問君西遊何時還？畏途巉巖不可攀。
但見悲鳥號枯木，雄飛呼雌繞林間。
又聞子規啼夜月，愁空山，蜀道之難難於上青天！使人聽此彫朱顏。
連峰去天不盈尺，枯松倒挂倚絕壁。
飛湍瀑流相喧豗，砅崖轉石萬壑雷。
其嶮也若此，嗟爾遠道之人胡爲乎來哉？劒閣崢嶸而崔嵬，一夫當關，萬夫莫開。
所守或匪親，化爲狼與豺。
朝避猛虎，夕避長蛇。
磨牙吮血，殺人如麻。
錦城雖云樂，不如早還家。
蜀道之難難於上青天，側身西望長咨嗟。

title:相和歌辭 櫂歌行
authors:駱賓王
paragraphs:
寫月圖黃罷，凌波拾翠通。
鏡花搖芰日，衣麝入荷風。
葉密舟難蕩，蓮疎浦易空。
鳳媒羞自託，鴛翼恨難窮。
秋帳燈花翠，倡樓粉色紅。
相思無別曲，幷在櫂歌中。

title:相和歌辭 櫂歌行
authors:徐堅
paragraphs:
櫂女飾銀鉤，新妝下翠樓。
霜絲青桂檝，蘭栧紫霞舟。
水落金陵曙，風起洞庭秋。
扣船過曲浦，飛帆越回流。
影入桃花浪，香飄杜若洲。
洲長殊未返，蕭散雲霞晚。
日下大江平，煙生歸岸遠。
岸遠聞潮波，爭途遊戲多。
因聲趙津女，來聽采菱歌。

title:相和歌辭 胡無人行
authors:徐彥伯
paragraphs:
十月繁霜下，征人遠鑿空。
雲搖錦更節，海照角端弓。
暗磧埋砂樹，衝飆卷塞蓬。
方隨膜拜入，歌舞玉門中。

title:相和歌辭 胡無人行
authors:聶夷中
paragraphs:
男兒徇大義，立節不沽名。
腰間懸陸離，大歌胡無行。
不讀戰國書，不覽黃石經。
醉臥咸陽樓，夢入受降城。
更願生羽翼，飛身入青冥。
請攜天子劒，斫下旄頭星。
自然胡無人，雖有無戰爭。
悠哉典屬國，驅羊老一生。

title:相和歌辭 胡無人行
authors:李白
paragraphs:
嚴風吹霜海草彫，筋幹精堅胡馬驕。
漢家戰士三十萬，將軍兼領霍嫖姚。
流星白羽腰間插，劒花秋蓮光出匣。
天兵照雪下玉關，虜箭如沙射金甲。
雲龍風虎盡交迴，太白入月敵可摧。
敵可摧，旄頭滅，履胡之腸涉胡血。
懸胡青天上，埋胡紫[塞]旁。
胡無人，漢道昌，陛下之壽三千霜。
但歌大風雲飛揚，安得猛士兮守四方。
胡無人，漢道昌。

title:相和歌辭 胡無人行
authors:僧貫休
paragraphs:
霍嫖姚，趙充國，天子將之平朔漠。
肉胡之肉，燼胡帳幄。
千里萬里，惟留胡之空殼。
邊風蕭蕭，榆葉初落。
殺氣晝赤，枯骨夜哭。
將軍既立殊勳，遂有胡無人曲。
我聞之，天子富有四海，德被無垠。

title:相和歌辭 白頭吟
authors:劉希夷
paragraphs:
洛陽城東桃李花，飛來飛去落誰家。
洛陽女兒惜顏色，行逢落花長歎息。
今年花落顏色改，明年花開復誰在。
已見松柏摧爲薪，更聞桑田變成海。
古人無復洛城東，今人還對落花風。
年年歲歲花相似，歲歲年年人不同。
寄言全盛紅顏子，須憐半死白頭翁。
此翁白頭真可憐，伊昔紅顏美少年。
公子王孫芳樹下，清歌妙舞落花前。
光祿池臺文錦繡，將軍樓閣畫神仙。
一朝臥病無人識，三春行樂在誰邊。
宛轉蛾眉能幾時，須臾白髮亂如絲。
但看舊來歌舞地，惟有黃昏鳥雀悲。

title:相和歌辭 白頭吟二首 一
authors:李白
paragraphs:
錦水東北流，波蕩雙鴛鴦。
雄巢漢宮樹，雌弄秦草芳。
寧同萬死碎綺翼，不忍雲間兩分張。
此時阿嬌正嬌妬，獨坐長門愁日暮。
但願君恩顧妾深，豈惜黃金將買賦。
相如作賦得黃金，丈夫好新多異心。
一朝將聘茂陵女，文君因贈白頭吟。
東流不作西歸水，落花辭條歸故林。
兔絲固無情，隨風任顛倒。
誰使女蘿枝，而來彊縈抱。
兩草猶一心，人心不如草。
莫卷龍須席，從他生網絲。
且留琥珀枕，或有夢來時。
覆水再收豈滿杯，棄妾已去難重回。
古時得意不相負，祗今惟見青陵臺。

title:相和歌辭 白頭吟二首 二
authors:李白
paragraphs:
錦水東流碧，波蕩雙鴛鴦。
雄巢漢宮樹，雌弄秦草芳。
相如去蜀謁武帝，赤車駟馬生輝光。
一朝再覽大人作，萬乘忽欲凌雲翔。
聞道阿嬌失恩寵，千金買賦要君王。
相如不憶貧賤日，官高金多聘私室。
茂陵姝子皆見求，文君歡愛徒此畢。
淚如雙泉水，行墮紫羅襟。
五起雞三唱，清晨白頭吟。
長吁不整綠雲鬢，仰訴青天哀怨深。
城崩杞梁妻，誰道土無心。
東流不作西歸水，落花辭枝羞故林。
頭上玉燕釵，是妾嫁時物。
贈君表相思，羅袖幸時拂。
莫卷龍須席，從他生網絲。
且留琥珀枕，還有夢來時。
鷫鸘裘在錦屏上，自君一挂無由披。
妾有秦樓鏡，照心勝照井。
願持照新人，雙對可憐影。
覆水却收不滿杯，相如還謝文君回。
古來得意不相負，祗今惟有青陵臺。

title:相和歌辭 白頭吟
authors:張籍
paragraphs:
請君膝上琴，彈我白頭吟。
憶昔君前嬌笑語，兩情宛轉如縈素。
宮中爲我起高樓，更開華池種芳樹。
春天百草秋始衰，棄我不待白頭時。
羅襦玉珥色未暗，今朝已道不相宜。
揚州青銅作明鏡，暗中持照不見影。
人心回互自無窮，眼前好惡那能定。
君恩已去若再返，菖蒲花生月長滿。

title:相和歌辭 反白頭吟
authors:白居易
paragraphs:
炎炎者烈火，營營者小蠅。
火不熱真玉，蠅不點清冰。
此苟無所受，彼莫能相仍。
乃知物性中，各有能不能。
古稱怨報死，則人有所懲。
懲淫或應可，在道未爲弘。
譬如蜩鷃徒，啾啾啅龍鵬。
宜當委之去，寥廓高飛騰。
豈能泥塵下，區區酬怨憎。
胡爲作自苦，吞悲仍撫膺。

title:相和歌辭 決絕[詞]三首 一
authors:元稹
paragraphs:
乍可爲天上牽牛織女星，不願爲庭前紅槿枝。
七月七日一相見，故心終不移。
那能朝開暮飛去，一任東西南北吹。
分不兩相守，恨不兩相思。
對面且如此，背面當何知。
春風撩亂伯勞語，此時拋去時。
握手苦相問，竟不言後期。
君情既決絕，妾意已參差。
借如死生別，安得長苦悲。

title:相和歌辭 決絕[詞]三首 二
authors:元稹
paragraphs:
噫春冰之將泮，何余懷之獨結。
有美一人，於焉曠絕。
一日不見，比一日於三年，況三年之曠別。
水得風兮小而已波，筍在苞兮高不見節。
矧桃李之當春，競衆人之攀折。
我自顧悠悠而若雲，又安能保君皓皓之如雪。
感破鏡之分明，覩淚痕之餘血。
幸他人之既不我先，又安能使他人之終不我奪。
已焉哉！織女別黃姑，一年一度暫相見，彼此隔河何事無。

title:相和歌辭 決絕[詞]三首 三
authors:元稹
paragraphs:
夜夜相抱眠，幽懷尚沈結。
那堪一年事，長遣一宵說。
但感久相思，何暇暫相悅。
虹橋薄夜成，龍駕侵晨列。
生憎野鵲往遲回，死恨天雞識時節。
曙色漸曈曨，華星次明滅。
一去又一年，一年何時徹。
有此迢遰期，不如生死別。

title:相和歌辭 梁甫吟
authors:李白
paragraphs:
長嘯梁甫吟，何時見陽春？君不見朝歌屠叟辭棘津，八十西來釣渭濱。
寧羞白髮照淥水，逢時吐氣思經綸。
廣張三千六百鈞，風雅暗與文王親。
大賢虎變愚不測，當年頗似尋常人。
君不見高陽酒徒起草中，長揖山東隆準公。
入門不拜騁雄辨，兩女輟洗來趨風。
東下齊城七十二，指麾楚漢如旋蓬。
狂生落拓尚如此，何況壯士當羣雄。
我欲攀龍見明主，雷公砰訇震天鼓。
帝旁投壺多玉女，三時大笑開電光。
倏爍晦冥起風雨，閶闔九門不可通。
以額叩關閽者怒，白日不照吾精誠。
杞國無事憂天傾，䝟貐磨牙競人肉。
騶虞不折生草莖，手接飛猱搏彫虎。
側足焦原未言苦，智者可卷愚者豪。
世人見我輕鴻毛，力排南山三壯士，齊相殺之費二桃。
吳楚弄兵無劇孟，亞夫咍爾爲徒勞。
梁父吟，梁父吟，聲正悲。
張公兩龍劒，神物合有時。
風雲感會起屠釣，大人𡸣屼當安之。

title:相和歌辭 東武吟
authors:李白
paragraphs:
好古笑流俗，素聞賢達風。
方希佐明主，長揖辭成功。
白日在高天，回光燭微躬。
恭承鳳皇詔，歘起雲蘿中。
清切紫霄迥，優游丹禁通。
君王賜顏色，聲價凌煙虹。
乘輿擁翠蓋，扈從金城東。
寶馬麗絕景，錦衣入新豐。
倚巖望松雪，對酒鳴絲桐。
因學揚子雲，獻賦甘泉宮。
天書美片善，清芬播無窮。
歸來入咸陽，談笑皆王公。
一朝去金馬，飄落成飛蓬。
賓友日疎散，玉尊亦已空。
才力猶可倚，不慙世上雄。
閑作東武吟，曲盡情未終。
書此謝知己，吾尋黃綺翁。

title:相和歌辭 怨詩二首 一
authors:薛奇童
paragraphs:
日晚梧桐落，微寒入禁垣。
月懸三雀觀，霜度萬秋門。
豔舞矜新寵，愁容泣舊恩。
不堪深殿裏，簾外欲黃昏。

title:相和歌辭 怨詩二首 二
authors:薛奇童
paragraphs:
禁苑春風起，流鶯繞合歡。
玉窗通日氣，珠箔卷輕寒。
楊葉垂金砌，梨花入井闌。
君王好長袖，新作舞衣寬。

title:相和歌辭 怨詩
authors:張汯
paragraphs:
去年離別雁初歸，今夜裁縫螢已飛。
征客近來音信斷，不知何處寄寒衣。

title:相和歌辭 怨詩
authors:劉元濟
paragraphs:
玉關芳信斷，蘭閨錦字新。
愁來好自抑，念切已含嚬。
虛牖風驚夢，空牀月厭人。
歸期儻可促，勿度柳園春。

title:相和歌辭 怨詩三首 一
authors:李暇
paragraphs:
羅敷初總髻，蕙芳正嬌小。
月落始歸船，春眠恆著曉。

title:相和歌辭 怨詩三首 二
authors:李暇
paragraphs:
何處期郎遊？小苑花臺間。
相憶不可見，且復乘月還。

title:相和歌辭 怨詩三首 三
authors:李暇
paragraphs:
別來花照路，別後露垂葉。
歌舞須及時，如何坐悲妾。

title:相和歌辭 怨詩二首 一
authors:崔國輔
paragraphs:
樓前桃李疎，池上芙蓉落。
織錦猶未成，蟲聲入羅幕。

title:相和歌辭 怨詩二首 二
authors:崔國輔
paragraphs:
妾有羅衣裳，秦王在時作。
爲舞春風多，秋來不堪著。

title:相和歌辭 怨詩
authors:孟郊
paragraphs:
試妾與君淚，兩處滴池水。
看取芙蓉花，今年爲誰死。

title:相和歌辭 怨詩
authors:劉义
paragraphs:
君莫嫌醜婦，醜婦死守貞。
山頭一怪石，長作望夫名。
鳥有竝翼飛，獸有比肩行。
丈夫不立義，豈如鳥獸情。

title:相和歌辭 怨詩
authors:鮑溶
paragraphs:
女蘿寄松柏，綠蔓花緜緜。
三五定君婚，結髮早移天。
肅肅羊雁禮，泠泠琴瑟篇。
恭承采蘩祀，敢效同居賢。
皎日不留景，良時如逝川。
秋心還遺愛，春貌無歸妍。
翠袖洗朱粉，碧階對綺錢。
新人易如玉，廢瑟難爲弦。
寄羨蕣華木，榮名香閣前。
豈無搖落苦，貴與根蒂連。
希君舊光景，照妾薄暮年。

title:相和歌辭 怨詩
authors:白居易
paragraphs:
奪寵心那慣，尋思倚殿門。
不知移舊愛，何處作新恩。

title:相和歌辭 怨詩二首 一
authors:姚氏月華
paragraphs:
春水悠悠春水綠，對此思君淚相續。
羞將離恨向東風，理盡秦箏不成曲。

title:相和歌辭 怨詩二首 二
authors:姚氏月華
paragraphs:
與君形影分胡越，玉枕終年對離別。
登臺北望煙雨深，回身泣向寥天月。

title:相和歌辭 怨歌行
authors:虞世南
paragraphs:
紫殿秋風冷，彫甍白日沈。
裁紈悽斷曲，織素別離心。
掖庭羞改畫，長門不惜金。
寵移恩稍薄，情疎恨轉深。
香銷翠羽帳，弦斷鳳皇琴。
鏡前紅粉歇，階上綠苔侵。
誰言掩歌扇，飜作白頭吟。

title:相和歌辭 怨歌行
authors:李白
paragraphs:
十五入漢宮，花顏笑春紅。
君王選玉色，侍寢金屏中。
薦枕嬌夕月，卷衣戀春風。
寧知趙飛燕，奪寵恨無窮。
沈憂能傷人，綠鬢成霜蓬。
一朝不得意，世事徒爲空。
鷫鸘換美酒，舞衣罷雕籠。
寒苦不忍言，爲君奏絲桐。
腸斷弦亦絕，悲心夜忡忡。

title:相和歌辭 怨歌行
authors:吳少微
paragraphs:
城南有怨婦，含怨倚蘭叢。
自謂二八時，歌舞入漢宮。
皇恩弄幸玉堂中，綠陌黃花催夜酒。
錦衣羅袂逐春風，建章西宮煥若神。
燕趙美女二千人，君王厭德不忘新。
況羣豔冶紛來陳，是時別君不再見。
三十三春長信殿，長信重門晝掩關。
清房曉帳幽且閑，綺窗蟲網氛塵色。
文軒鶯對桃李顏，天王貴宮不貯老。
浩然淚隕今來還，自憐轉晚暮。
試逐佳遊芳草路，小腰麗女奪人奇。
金鞍少年曾不顧，歸來誰爲夫。
請謝西家婦，莫辭先醉解羅襦。

title:相和歌辭 明月照高樓
authors:雍陶
paragraphs:
朗月何高高，樓中簾影寒。
一婦獨含歎，四坐誰成歡。
時節屢已移，遊旅杳不還。
滄溟倘未涸，妾淚終不乾。
君若無定雲，妾若不動山。
雲行出山易，山逐雲去難。
願爲邊塞塵，因風委君顏。
君顏良洗多，盪妾濁水間。

title:相和歌辭 長門怨
authors:徐賢妃
paragraphs:
舊愛柏梁臺，新寵昭陽殿。
守分辭方輦，含情泣團扇。
一朝歌舞榮，夙昔詩書賤。
頹恩誠已矣，覆水難重薦。

title:相和歌辭 長門怨
authors:沈佺期
paragraphs:
月皎風泠泠，長門次掖庭。
玉階聞墜葉，羅幌見飛螢。
清露凝珠綴，流塵下翠屏。
妾心君未察，秋歎劇繁星。

title:相和歌辭 長門怨
authors:吳少微
paragraphs:
月出映曾城，孤圜上太清。
君王春愛歇，枕席涼風生。
怨咽不能寢，踟躕步前楹。
空階白露色，百草寒蟲鳴。
念昔金房裏，猶嫌玉座輕。
如何嬌所誤，長夜泣恩情。

title:相和歌辭 長門怨
authors:張脩之
paragraphs:
長門落景盡，洞房秋月明。
玉階草路積，金屋網塵生。
妾妬今應改，君恩昔未平。

title:相和歌辭 長門怨
authors:裴交泰
paragraphs:
自閉長門經幾秋，羅衣溼盡淚還流。
一種蛾眉明月夜，南宮歌管北宮愁。

title:相和歌辭 長門怨
authors:劉皁
paragraphs:
宮殿沈沈月欲分，昭陽更漏不堪聞。
珊瑚枕上千行淚，不是思君是恨君。

title:相和歌辭 長門怨
authors:袁暉
paragraphs:
早知君愛歇，本自無縈妬。
誰使恩情深，今來反相誤。
愁眠羅帳曉，泣坐金閨暮。
獨有夢中魂，猶言意如故。

title:相和歌辭 長門怨
authors:劉言史
paragraphs:
獨坐爐邊結夜愁，暫時恩去亦難留。
手持金箸垂紅淚，亂撥寒灰不舉頭。

title:相和歌辭 長門怨二首 一
authors:李白
paragraphs:
天回北斗挂西樓，金屋無人螢火流。
月光欲到長門殿，別作深宮一段愁。

title:相和歌辭 長門怨二首 二
authors:李白
paragraphs:
桂殿長愁不記春，黃金四屋起秋塵。
夜懸明鏡青天上，獨照長門宮裏人。

title:相和歌辭 長門怨
authors:李華
paragraphs:
弱體鴛鴦薦，啼妝翡翠衾。
鴉鳴秋殿曉，人靜禁門深。
每憶椒房寵，那堪永巷陰。
日驚羅帶緩，非復舊來心。

title:相和歌辭 長門怨
authors:岑參
paragraphs:
君王嫌妾妬，閉妾在長門。
舞袖垂新寵，愁眉結舊恩。
綠錢生履跡，紅粉溼啼痕。
羞被桃花笑，看春獨不言。

title:相和歌辭 長門怨
authors:齊澣
paragraphs:
煢煢孤思逼，寂寂長門夕。
妾妬亦非深，君恩那不惜。
攜琴就玉階，調悲聲未諧。
將心託明月，流影入君懷。

title:相和歌辭 長門怨
authors:劉長卿
paragraphs:
何事長門閉，珠簾只自垂。
月移深殿早，春向後宮遲。
蕙草生閑地，梨花發舊枝。
芳菲自恩幸，看却被風吹。

title:相和歌辭 長門怨
authors:僧皎然
paragraphs:
春風日日閉長門，搖蕩春心自夢魂。
若遣花開只笑妾，不如桃李正無言。

title:相和歌辭 長門怨
authors:盧綸
paragraphs:
空宮古廊殿，寒月照斜暉。
臥聽未央曲，滿箱歌舞衣。

title:相和歌辭 長門怨
authors:戴叔倫
paragraphs:
自憶專房寵，曾居第一流。
移恩向何處？暫妬不容收。
夜久絲管絕，月明宮殿秋。
空將舊時意，長望鳳皇樓。

title:相和歌辭 長門怨
authors:劉駕
paragraphs:
御泉長繞鳳皇樓，只是恩波別處流。
閑揲舞衣歸未得，夜來砧杵六宮秋。

title:相和歌辭 長門怨 一
authors:高蟾
paragraphs:
天上何勞萬古春，君前誰是百年人。
魂銷尚媿金爐燼，思起猶慙玉輦塵。
煙翠薄情攀不得，星芒浮豔采無因。
可憐明鏡來相向，何似恩光朝夕新。

title:相和歌辭 長門怨 二
authors:高蟾
paragraphs:
天上鳳皇休寄夢，人間鸚鵡舊堪悲。
平生心緒無人識，一隻金梭萬丈絲。

title:相和歌辭 長門怨
authors:張祜
paragraphs:
日映宮牆柳色寒，笙歌遙指碧雲端。
珠鉛滴盡無心語，彊把花枝冷笑看。

title:相和歌辭 長門怨二首 一
authors:鄭谷
paragraphs:
閑把羅衣泣鳳皇，先朝曾教舞霓裳。
春來却羨庭花落，得逐晴風出禁牆。

title:相和歌辭 長門怨二首 二
authors:鄭谷
paragraphs:
流水君恩共不回，杏花爭忍埽成堆。
殘春未必多煙雨，淚滴閑階長綠苔。

title:相和歌辭 長門怨二首 一
authors:劉氏媛
paragraphs:
雨滴梧桐秋夜長，愁心和雨到昭陽。
淚痕不學君恩斷，拭却千行更萬行。

title:相和歌辭 長門怨二首 二
authors:劉氏媛
paragraphs:
學畫蛾眉獨出羣，當時人道便承恩。
經年不見君王面，花落黃昏空掩門。

title:相和歌辭 阿嬌怨
authors:劉禹錫
paragraphs:
望見葳蕤舉翠華，試開金屋埽庭花。
須臾宮女傳來信，云幸平陽公主家。

title:相和歌辭 班倢伃
authors:徐彥伯
paragraphs:
君恩忽斷絕，妾思終未央。
巾櫛不可見，枕席空餘香。
窗暗網羅白，階秋苔蘚黃。
應門寂已閉，流涕向昭陽。

title:相和歌辭 班倢伃
authors:嚴識玄
paragraphs:
賤妾如桃李，君王若歲時。
秋風一已勁，搖落不勝悲。
寂寂蒼苔滿，沈沈綠草滋。
榮華非此日，指輦競何辭。

title:相和歌辭 班倢伃三首 一
authors:王維
paragraphs:
玉窗螢影度，金殿人聲絕。
秋夜守羅幃，孤燈耿不滅。

title:相和歌辭 班倢伃三首 二
authors:王維
paragraphs:
宮殿生秋草，君王恩幸疎。
那堪聞鳳吹，門外度金輿。

title:相和歌辭 班倢伃三首 三
authors:王維
paragraphs:
怪來妝閣閉，朝下不相迎。
總向春園裏，花間語笑聲。

title:相和歌辭 倢伃怨
authors:崔湜
paragraphs:
不分君恩斷，新妝視鏡中。
容華尚春日，嬌愛已秋風。
枕席臨窗曉，幃屏向月空。
年年後庭樹，榮落在深宮。

title:相和歌辭 倢伃怨
authors:崔國輔
paragraphs:
長信宮中草，年年愁處生。
故侵珠履跡，不使玉階行。

title:相和歌辭 倢伃怨
authors:張烜
paragraphs:
賤妾裁紈扇，初搖明月姿。
君王看舞席，坐起秋風時。
玉樹清御路，金陳翳垂絲。
昭陽無分理，愁寂任前期。

title:相和歌辭 倢伃怨
authors:劉方平
paragraphs:
夕殿別君王，宮深月似霜。
人愁在長信，螢出向昭陽。
露裛紅蘭死，秋彫碧樹傷。
惟當合歡扇，從此篋中藏。

title:相和歌辭 倢伃怨
authors:王沈
paragraphs:
長信梨花暗欲棲，應門上籥草萋萋。
春風吹花亂撲戶，班倢車聲不至啼。

title:相和歌辭 倢伃怨
authors:皇甫冉
paragraphs:
由來詠團扇，今與值秋風。
事逐時皆往，恩無日再中。
早鴻聞上苑，寒露下深宮。
顏色年年謝，相如賦豈工。

title:相和歌辭 倢伃怨
authors:陸龜蒙
paragraphs:
妾貌非傾國，君王忽然寵。
南山掌上來，不及新恩重。
後宮多窈窕，日日學新聲。
一落君王耳，南山又須輕。

title:相和歌辭 倢伃怨
authors:翁綬
paragraphs:
讒謗潛來起百憂，朝承恩寵暮仇讐。
火燒白玉非因玷，霜翦紅蘭不待秋。
花落昭陽誰共輦，月明長信獨登樓。
繁華事逐東流水，團扇悲歌萬古愁。

title:相和歌辭 倢伃怨
authors:劉氏雲
paragraphs:
君恩不可見，妾豈如秋扇。
秋扇尚有時，妾身永微賤。
莫言朝花不復落，嬌容幾奪昭陽殿。

title:相和歌辭 長信怨
authors:王諲
paragraphs:
飛燕倚身輕，爭人巧笑名。
生君棄妾意，增妾怨君情。
日落昭陽殿，秋來長信城。
寥寥金殿裏，歌吹夜無聲。

title:相和歌辭 長信怨 一
authors:王昌齡
paragraphs:
金井梧桐秋葉黃，珠簾不卷夜來霜。
金爐玉枕無顏色，臥聽南宮清漏長。

title:相和歌辭 長信怨 二
authors:王昌齡
paragraphs:
奉帚平明金殿開，暫將團扇共裴回。
玉顏不及寒鵶色，猶帶昭陽日影來。

title:相和歌辭 長信怨
authors:李白
paragraphs:
月皎昭陽殿，霜清長信宮。
天行乘玉輦，飛燕與君同。
更有留情處，承恩樂未窮。
誰憐團扇妾，獨坐怨秋風。

title:相和歌辭 蛾眉怨
authors:王翰
paragraphs:
君不見宜春苑中九華殿，飛閣連連直如髮。
白日全含朱鳥窗，流雲半入蒼龍闕。
宮中綵女夜無事，學鳳吹簫弄清越。
珠簾北卷待涼風，繡戶南開向明月。
忽聞天子憶蛾眉，寶鳳銜花揲兩螭。
傳聲走馬開金屋，夾路鳴環上玉墀。
長樂彤庭宴華寢，三千美人曳光錦。
燈前含笑更羅衣，帳裏承恩薦瑤枕。
不意君心半路迴，求仙別作望仙臺。
倉琅禁闥遙相憶，紫翠巖房晝不開。
欲向人間種桃實，先從海底覓蓬萊。
蓬萊可求不可上，孤舟縹緲知何往？黃金作盤銅作莖，晴天白露掌中擎。
王母嫣然感君意，雲車雨斾欲相迎。
飛簾觀前空怨慕，少君何事須相誤。
一朝埋沒茂陵田，賤妾蛾眉不重顧。
宮車晚出向南山，仙衛逶迤去不還。
朝晡泣對麒麟樹，樹下蒼苔日漸斑。
人生百年夜將半，對酒長歌莫長歎。
賸知白日不可思，一死一生何足算。

title:相和歌辭 玉階怨
authors:李白
paragraphs:
玉階生白露，夜久侵羅襪。
却下水精簾，玲瓏望秋月。

title:相和歌辭 宮怨
authors:長孫佐輔
paragraphs:
窗前好樹名玫瑰，去年花落今年開。
無情春色尚識返，君心忽斷何時來？憶昔妝成候仙仗，宮瑣玲瓏日新上。
拊心却笑西子嚬，掩鼻誰憂鄭姬謗。
草染文章衣下履，花黏甲乙牀前帳。
三千玉貌休自誇，十二金釵獨相向。
盛衰傾奪欲何如，嬌愛飜悲逐佞諛。
重遠豈能慙沼鵠，棄前方見泣船魚。
看籠不記熏龍腦，詠扇空曾禿鼠須。
始意類蘿新託柏，終傷如薺却甘荼。
深院獨開還獨閉，鸚鵡驚飛苔覆地。
滿箱舊賜前日衣，漬枕新垂夜來淚。
痕多開鏡照還悲，綠髻青蛾尚未衰。
莫道新縑長絕比，猶逢故劒會相追。

title:相和歌辭 宮怨
authors:李益
paragraphs:
露溼晴花宮殿香，月明歌吹在昭陽。
似將海水添宮漏，共滴長門一夜長。

title:相和歌辭 宮怨
authors:于濆
paragraphs:
妾家望江口，少年家財厚。
臨江起珠樓，不賣文君酒。
當年樂貞獨，巢燕時爲友。
父兄未許人，畏妾事姑舅。
西牆鄰宋玉，窺見妾眉宇。
一旦及天聰，恩光生戶牖。
謂言入漢宮，富貴可長久。
君王縱有情，不奈陳皇后。
誰憐頰似桃，孰知腰勝柳。
今日在長門，從來不如醜。

title:相和歌辭 宮怨 一
authors:柯崇
paragraphs:
塵滿金爐不炷香，黃昏獨自立重廊。
笙歌何處承恩寵？一一隨風入上陽。

title:相和歌辭 宮怨 二
authors:柯崇
paragraphs:
長門槐柳半蕭疎，玉輦沈思恨有餘。
紅淚旋銷傾國態，黃金誰爲達相如。

title:相和歌辭 雜怨三首 一
authors:聶夷中
paragraphs:
生在綺羅下，豈識漁陽道。
良人自戍來，夜夜夢中到。
漁陽萬里遠，近於中門限。
中門逾有時，漁陽常在眼。

title:相和歌辭 雜怨三首 二
authors:聶夷中
paragraphs:
良人昨日去，明日又不還。
別時各有淚，零落青樓前。

title:相和歌辭 雜怨三首 三
authors:聶夷中
paragraphs:
君淚濡羅巾，妾淚滴路塵。
羅巾今在手，日得隨妾身。
路塵如因飛，得上君車輪。

title:相和歌辭 雜怨三首 一
authors:孟郊
paragraphs:
夭桃花清晨，遊女紅粉新。
夭桃花薄暮，遊女紅粉故。
樹有百年花，人無一定顏。
花送人老盡，人悲花自閑。

title:相和歌辭 雜怨三首 二
authors:孟郊
paragraphs:
貧女鏡不明，寒花日少容。
暗蛩有虛織，短線無長縫。
浪水不可照，狂夫不可從。
浪水多散影，狂夫多異蹤。
持此一生薄，空成百恨濃。

title:相和歌辭 雜怨三首 三
authors:孟郊
paragraphs:
憶人莫至悲，至悲空自衰。
寄人莫翦衣，翦衣未必歸。
朝爲雙蒂花，暮爲四散飛。
花落却繞樹，遊子不顧期。

title:相和歌辭 子夜春歌
authors:王翰
paragraphs:
春氣滿林香，春遊不可忘。
落花吹欲盡，垂柳折還長。
桑女淮南曲，金鞍塞北裝。
行行小垂手，日暮渭川陽。

title:相和歌辭 子夜冬歌
authors:崔國輔
paragraphs:
寂寥抱冬心，裁羅又褧褧。
夜久頻挑燈，霜寒剪刀冷。

title:相和歌辭 子夜冬歌
authors:薛耀
paragraphs:
朔風扣羣木，巖霜凋百草。
借問月中人，安得長不老。

title:相和歌辭 子夜四時歌六首 春歌二首 一
authors:郭元振
paragraphs:
青樓含日光，綠池起風色。
贈子同心花，殷勤此何極。

title:相和歌辭 子夜四時歌六首 春歌二首 二
authors:郭元振
paragraphs:
陌頭楊柳枝，已被春風吹。
妾心正斷絕，君懷那得知。

title:相和歌辭 子夜四時歌六首 秋歌二首 一
authors:郭元振
paragraphs:
邀歡空佇立，望美頻迴顧。
何時復採菱？江中密相遇。

title:相和歌辭 子夜四時歌六首 秋歌二首 二
authors:郭元振
paragraphs:
辟惡茱萸囊，延年菊花酒。

title:相和歌辭 子夜四時歌六首 冬歌二首 一
authors:郭元振
paragraphs:
北極嚴氣升，南至溫風謝。
調絲競短歌，拂枕憐長夜。

title:相和歌辭 子夜四時歌六首 冬歌二首 二
authors:郭元振
paragraphs:
帷橫雙翡翠，被卷兩鴛鴦。
婉態不自得，宛轉君王牀。

title:相和歌辭 子夜四時歌四首 春歌
authors:李白
paragraphs:
秦地羅敷女，采桑綠水邊。
素手青條上，紅妝白日鮮。
蠶飢妾欲去，五馬莫留連。

title:相和歌辭 子夜四時歌四首 夏歌
authors:李白
paragraphs:
鏡湖三百里，菡萏發荷花。
五月西施采，人看隘若邪。
迴舟不待月，歸去越王家。

title:相和歌辭 子夜四時歌四首 秋歌
authors:李白
paragraphs:
長安一片月，萬戶擣衣聲。
秋風吹不盡，總是玉關情。
何日平胡虜？良人罷遠征。

title:相和歌辭 子夜四時歌四首 冬歌
authors:李白
paragraphs:
明朝驛使發，一夜絮征袍。
素手抽針冷，那堪把剪刀。
裁縫寄遠道，幾日到臨洮。

title:相和歌辭 子夜四時歌四首 春歌
authors:陸龜蒙
paragraphs:
山連翠羽屏，草接煙華席。
望盡南飛燕，佳人斷信息。

title:相和歌辭 子夜四時歌四首 夏歌
authors:陸龜蒙
paragraphs:
蘭眼擡露斜，鶯脣映花老。
金龍傾漏盡，玉井敲冰早。

title:相和歌辭 子夜四時歌四首 秋歌
authors:陸龜蒙
paragraphs:
涼漢清泬寥，衰林怨風雨。
愁聽絡緯唱，似與羇魂語。

title:相和歌辭 子夜四時歌四首 冬歌
authors:陸龜蒙
paragraphs:
南光走冷圭，北籟號空木。
年年任霜霰，不減篔簹綠。

title:相和歌辭 大子夜歌二首 一
authors:陸龜蒙
paragraphs:
歌謠數百種，子夜最可憐。
慷慨吐清音，明轉出天然。

title:相和歌辭 大子夜歌二首 二
authors:陸龜蒙
paragraphs:
絲竹發歌響，假器揚清音。
不知歌謠妙，聲勢出口心。

title:相和歌辭 子夜警歌二首 一
authors:陸龜蒙
paragraphs:
鏤椀傳綠酒，雕爐熏紫煙。
誰知苦寒調，共作白雪弦。

title:相和歌辭 子夜警歌二首 二
authors:陸龜蒙
paragraphs:
恃愛如欲進，含羞出不前。
朱口發豔歌，玉指弄嬌弦。

title:相和歌辭 丁督護歌
authors:李白
paragraphs:
雲陽上征去，兩岸饒商賈。
吳牛喘月時，拖船一何苦。
水濁不可飲，壺漿半成土。
一唱都護歌，心摧淚如雨。
萬人鑿盤石，無由達江滸。
君看石芒碭，掩淚悲千古。

title:相和歌辭 團扇郎
authors:張祜
paragraphs:
白團扇，今來此去捐。
願得入郎手，團圓郎眼前。

title:相和歌辭 團扇郎
authors:劉禹錫
paragraphs:
團扇復團扇，奉君清暑殿。
秋風入庭樹，從此不相見。
上有乘鸞女，蒼蒼蟲網遍。
明年入懷袖，別是機中練。

title:相和歌辭 碧玉歌
authors:李暇
paragraphs:
碧玉上宮妓，出入千花林。
珠被玳瑁牀，感郎情意深。

title:相和歌辭 懊惱曲
authors:溫庭筠
paragraphs:
藕絲作線難勝針，蘂粉染黃那得深。
玉白蘭芳不相顧，倡樓一笑輕千金。
莫言自古皆如此，健劒刜鐘鉛繞指。
三秋庭綠盡迎霜，惟有荷花守紅死。
西江小吏朱斑輪，柳縷吐芽香玉春。
兩股金釵已相許，不令獨作空城塵。
悠悠楚水流如馬，恨紫愁紅滿平野。
野土千年怨不平，至今燒作鴛鴦瓦。

title:相和歌辭 讀曲歌五首 一
authors:張祜
paragraphs:
窗中獨自起，簾外獨自行。
愁見蜘蛛織，尋思直到明。

title:相和歌辭 讀曲歌五首 二
authors:張祜
paragraphs:
碓上米不舂，窗中絲罷絡。
看渠駕去車，定是無四角。

title:相和歌辭 讀曲歌五首 三
authors:張祜
paragraphs:
不見心相許，徒云脚漫勤。
摘荷空摘葉，是底采蓮人。

title:相和歌辭 讀曲歌五首 四
authors:張祜
paragraphs:
窗外山魈立，知渠脚不多。
三更機底下，摸著是誰梭。

title:相和歌辭 讀曲歌五首 五
authors:張祜
paragraphs:
郎去摘黃瓜，郎來收赤棗。
郎耕種麻地，今作西舍道。

title:相和歌辭 春江花月夜二首 一
authors:張子容
paragraphs:
林花發岸口，氣色動江新。
此夜江中月，流光花上春。
分明石潭裏，宜照浣紗人。

title:相和歌辭 春江花月夜二首 二
authors:張子容
paragraphs:
交甫憐瑤佩，仙妃難重期。
沈沈綠江晚，惆悵碧雲姿。
初逢花上月，言是弄珠時。

title:相和歌辭 春江花月夜
authors:張若虛
paragraphs:
春江潮水連海平，海上明月共潮生。
灩灩隨波千萬里，何處春江無月明？江流宛轉遶芳甸，月照花林皆似霰。
空裏流霜不覺飛，汀上白沙看不見。
江天一色無纖塵，皎皎空中孤月輪。
江畔何人初見月？江月何年初照人？人生代代無窮已，江月年年望相似。
不知江月待何人，但見長江送流水。
白雲一片去悠悠，青楓浦上不勝愁。
誰家今夜扁舟子，何處相思明月樓？可憐樓上月裴回，應照離人妝鏡臺。
玉戶簾中卷不去，擣衣砧上拂還來。
此時相望不相聞，願逐月華流照君。
鴻雁長飛光不度，魚龍潛躍水成文。
昨夜閑潭夢落花，可憐春半不還家。
江水流春去欲盡，江潭落月復西斜。
斜月沈沈藏海霧，碣石瀟湘無限路。
不知乘月幾人歸，落月搖情滿江樹。

title:相和歌辭 春江花月夜
authors:溫庭筠
paragraphs:
玉樹歌闌海雲黑，花庭忽作青蕪國。
秦淮有水水無情，還向金陵漾春色。
楊家二世安九重，不御華芝嫌六龍。
百幅錦帆風力滿，連天展盡金芙蓉。
珠翠丁星復明滅，龍頭劈浪哀笳發。
千里涵空照水魂，萬枝破鼻團香雪。
漏轉霞高滄海西，頗黎枕上聞天雞。
蠻弦代雁曲如語，一醉昏昏天下迷。
四方傾動煙塵起，猶在濃香夢魂裏。
後主荒宮有曉鶯，飛來只隔西江水。

title:相和歌辭 玉樹後庭花
authors:張祜
paragraphs:
輕車何草草，獨唱後庭花。
玉座誰爲主，徒悲張麗華。

title:相和歌辭 堂堂
authors:溫庭筠
paragraphs:
錢塘岸上春如織，淼淼寒潮帶晴色。
淮南遊客馬連嘶，碧草迷人歸不得。
風飄客意如吹煙，纖指殷勤傷雁弦。
一曲堂堂紅燭筵，金鯨瀉酒如飛泉。

title:相和歌辭 三閣詞四首 一
authors:劉禹錫
paragraphs:
貴人三閣上，日晏未梳頭。
不應有恨事，嬌甚却成愁。

title:相和歌辭 三閣詞四首 二
authors:劉禹錫
paragraphs:
珠箔曲瓊鉤，子細見揚州。
北兵那得度，浪語判悠悠。

title:相和歌辭 三閣詞四首 三
authors:劉禹錫
paragraphs:
沈香帖閣柱，金縷畫門楣。
回首降幡下，已見黍離離。

title:相和歌辭 三閣詞四首 四
authors:劉禹錫
paragraphs:
三人出眢井，一身登檻車。
朱門漫臨水，不可見鱸魚。

title:相和歌辭 神弦曲
authors:李賀
paragraphs:
西山日沒東山昏，旋風吹馬馬踏雲。
畫弦素管聲淺繁，花裙綷䌨步秋塵。
桂葉刷風桂墜子，青狸哭血寒狐死。
古壁彩虬金帖尾，雨工騎入秋潭水。
百年老鴞成木魅，笑聲碧火巢中起。

title:相和歌辭 神弦別曲
authors:李賀
paragraphs:
巫山小女隔雲別，松花春風山上發。
綠蓋獨穿香逕歸，白馬花竿前孑孑。
蜀江風澹水如羅，墮蘭誰泛相經過。
南山桂樹爲君死，雲衫殘汙紅脂花。

title:相和歌辭 祠漁山神女歌 迎神
authors:王維
paragraphs:
坎坎擊鼓，漁山之下。
吹洞簫，望極浦。
女巫進，紛屢舞。
陳瑤席，湛清酤。
風淒淒，又夜雨。
不知神之來兮不來，使我心兮苦復苦。

title:相和歌辭 祠漁山神女歌 送神
authors:王維
paragraphs:
紛進舞兮堂前，目眷眷兮瓊筵。
來不言兮意不傳，作暮雨兮愁空山。
悲急管兮思繁弦，神之駕兮儼欲旋。
倏雲收兮雨歇，山青青兮水潺湲。

title:相和歌辭 祠神歌 迎神
authors:王叡
paragraphs:
蓪草頭花椰葉裙，蒲葵樹下舞蠻雲。
引領望江遙滴酒，白蘋風起水生文。

title:相和歌辭 祠神歌 送神
authors:王叡
paragraphs:
棖棖山響荅琵琶，酒溼青莎肉飼鵶。
樹葉無聲神去後，紙錢灰出木綿花。

title:相和歌辭 烏夜啼
authors:楊巨源
paragraphs:
可憐楊葉復楊花，雪淨煙深碧玉家。
烏棲不定枝條弱，城頭夜半聲啞啞。
浮萍搖蕩門前水，任罥芙蓉莫墮沙。

title:相和歌辭 烏夜啼
authors:李白
paragraphs:
黃雲城邊烏欲棲，歸飛啞啞枝上啼。
機中織錦秦川女，碧紗如煙隔窗語。
停梭悵然憶遠人，獨宿孤房淚如雨。

title:相和歌辭 烏夜啼二首 一
authors:顧況
paragraphs:
玉房掣鎖聲翻葉，銀箭添泉遶霜堞。
畢逋發刺月銜城，八九雛飛其母驚。
此是天上老鵶鳴，人間老鵶無此聲。
搖雜佩，耿華燭，良夜羽人彈此曲，東方曈曈赤日旭。

title:相和歌辭 烏夜啼二首 二
authors:顧況
paragraphs:
月出江林西，江林寂寂城鵶啼。
昔人何處爲此曲？今人何處聽不足。
城寒月曉馳思深，江上青草爲誰綠。

title:相和歌辭 烏夜啼
authors:李羣玉
paragraphs:
曾波隔夢渚，一望青楓林。
有烏在其間，達曉自悲吟。
是時月黑天，四野煙雨深。
如聞生離哭，其聲痛人心。
悄悄夜正長，空山響哀音。
遠客不可聽，坐愁華髮侵。
既非蜀帝魂，恐是恆山禽。
四子各分散，母聲猶至今。

title:相和歌辭 烏夜啼
authors:聶夷中
paragraphs:
衆鳥各歸枝，烏烏爾不棲。
還應知妾恨，故向綠窗啼。

title:相和歌辭 烏夜啼
authors:白居易
paragraphs:
城上歸時晚，庭前宿處危。
月明無葉樹，霜滑有風枝。
啼澀飢喉咽，飛低凍翅垂。
畫堂鸚鵡鳥，冷暖不相知。

title:相和歌辭 烏夜啼
authors:王建
paragraphs:
庭樹烏，爾何不向別處棲？夜夜夜半當戶啼。
家人把燭出洞戶，驚棲失羣飛落樹。
一飛直欲飛上天，回回不離舊棲處。
未明重繞主人屋，欲下空中黑相觸。
風飄雨溼亦不移，君家樹頭多好枝。

title:相和歌辭 烏夜啼
authors:張祜
paragraphs:
忽忽南飛返，危弦共怨悽。
暗霜移樹宿，殘夜遶枝啼。
咽絕聲重敍，愔淫思乍迷。
不妨還報喜，誤使玉顏低。

title:相和歌辭 烏棲曲
authors:李白
paragraphs:
姑蘇臺上烏棲時，吳王宮裏醉西施。
吳歌楚舞歡未畢，青山猶銜半邊日。

title:相和歌辭 烏棲曲
authors:李端
paragraphs:
白馬逐牛車，黃昏入狹斜。
狹斜柳樹烏爭宿，爭枝未得飛上屋。
東房少婦壻從軍，每聽烏啼知夜分。

title:相和歌辭 烏棲曲
authors:王建
paragraphs:
章華宮人夜上樓，君王望月西山頭。
夜深宮殿門不鎖，白露滿山山葉墮。

title:相和歌辭 烏棲曲
authors:張籍
paragraphs:
西山作宮潮滿池，宮烏曉鳴茱萸枝。
吳姬自唱采蓮曲，君王昨夜舟中宿。

title:相和歌辭 棲烏曲二首 一
authors:劉方平
paragraphs:
蛾眉曼臉傾城國，鳴環動佩新相識。
銀漢斜臨白玉堂，芙蓉行障掩燈光。

title:相和歌辭 棲烏曲二首 二
authors:劉方平
paragraphs:
畫舸雙艚錦爲纜，芙蓉花發蓮葉暗。
門前月色映橫塘，感郎中夜渡瀟湘。

title:相和歌辭 莫愁樂
authors:張祜
paragraphs:
儂居石城下，郎到石城遊。
自郎石城出，長在石城頭。

title:相和歌辭 莫愁曲
authors:李賀
paragraphs:
草生隴坂下，鵶噪城堞頭。
何人此城裏，城角栽石榴。
青絲繫五馬，黃金絡雙牛。
白魚駕蓮船，夜作十里遊。
歸來無人識，暗上沈香樓。
羅牀倚瑤瑟，殘月傾簾鉤。
今日槿花落，明朝梧樹秋。
若負平生意，何名作莫愁。

title:相和歌辭 估客樂
authors:李白
paragraphs:
海客乘天風，將船遠行役。
譬如雲中鳥，一去無蹤跡。

title:相和歌辭 估客樂
authors:元稹
paragraphs:
估客無住著，有利身即行。
出門求火伴，入戶辭父兄。
父兄相教示，求利莫求名。
求名有所避，求利無不營。
火伴相勒縛，賣假莫賣誠。
交關少交假，交假本生輕。
自茲相將去，誓死意不更。
一解市頭語，便無鄉里情。
鍮石打臂釧，糯米炊項瓔。
歸來村中賣，敲作金玉聲。
村中田舍娘，貴賤不敢爭。
所費百錢本，已得十倍贏。
顏色轉光淨，飲食亦甘馨。
子本頻蕃息，貨賂日兼幷。
求珠駕滄海，采玉上荆衡。
北買党項馬，西擒吐蕃鸚。
炎洲布火浣，蜀地錦織成。
越婢脂肉滑，奚僮眉眼明。
通算衣食費，不計遠近程。
經營天下徧，却到長安城。
城中東西市，聞客次第迎。
迎客兼說客，多財爲勢傾。
客心本明黠，聞語心已驚。
先問十常侍，次求百公卿。
侯家與主第，點綴無不精。
歸來始安坐，富與王家勍。
市卒酒肉臭，縣胥家舍成。
豈惟絕言語，奔走極使令。
大兒販材木，巧識梁棟形。
小兒販鹽鹵，不入州縣征。
一身偃市利，突若截海鯨。
鉤距不敢下，下則牙齒橫。
生爲估客樂，判爾樂一生。

title:相和歌辭 賈客樂
authors:張籍
paragraphs:
金陵向西賈客多，船中生長樂風波。
欲發移船近江口，船頭祭神各澆酒。
停杯共說遠行期，入蜀經蠻遠別離。
金多衆中爲上客，夜夜算緡眠獨遲。
秋江初月猩猩語，孤帆夜發滿湘渚。
水工持檝防暗灘，直過山邊及前侶。
年年逐利西復東，姓名不在縣籍中。
農夫稅多長辛苦，棄業長爲販賣翁。

title:相和歌辭 賈客詞
authors:劉禹錫
paragraphs:
賈客無定遊，所遊惟利幷。
眩俗雜良苦，乘時知重輕。
心計析秋毫，搖鉤侔懸衡。
錐刀既無棄，轉化日已盈。
邀福禱波神，施財遊化城。
妻約雕金釧，女垂貫珠纓。
高貲比封君，奇貨通倖卿。
趨時鷙鳥思，藏鏹盤龍形。
大艑浮通川，高樓次旗亭。
行止皆有樂，關梁似無征。
農夫何爲者？辛苦事寒耕。

title:相和歌辭 賈客詞
authors:劉駕
paragraphs:
賈客燈下起，猶言發已遲。
高山有疾路，暗行終不疑。
寇盜伏其路，猛獸來相追。
金玉四散去，空囊委路岐。
揚州有大宅，白骨無地歸。
少婦當此日，對鏡弄花枝。

title:相和歌辭 襄陽樂
authors:張祜
paragraphs:
大堤花月夜，長江春水流。
東風正上信，春夜特來遊。

title:相和歌辭 襄陽曲二首 一
authors:崔國輔
paragraphs:
蕙草嬌紅蕚，時光舞碧雞。
城中美年少，相見白銅鞮。

title:相和歌辭 襄陽曲二首 二
authors:崔國輔
paragraphs:
少年襄陽地，來往襄陽城。
城中輕薄子，知妾解秦箏。

title:相和歌辭 襄陽曲
authors:施肩吾
paragraphs:
大堤女兒郎莫尋，三三五五結同心。
清晨對鏡冶容色，意欲取郎千萬金。

title:相和歌辭 襄陽曲
authors:李端
paragraphs:
襄陽堤路長，草碧楊柳黃。
誰家女兒臨夜妝，紅羅帳裏有燈光。
雀釵翠羽動明璫，欲出不出脂粉香。
同居女伴正衣裳，中庭寒月白如霜。
賈生十八稱才子，空得門前一斷腸。

title:相和歌辭 大堤曲
authors:張柬之
paragraphs:
南國多佳人，莫若大堤女。
玉牀翠羽帳，寶袜蓮花炬。
魂處自目成，色授開心許。
迢迢不可見，日暮空愁予。

title:相和歌辭 大堤曲
authors:楊巨源
paragraphs:
二八嬋娟大堤女，開鑪相對依江渚。
待客登樓向水看，邀郎卷幔臨花語。
細雨濛濛溼芰荷，巴東商侶挂帆多。
自傳芳酒涴紅袖，誰調妍妝迴翠蛾。
珍簟華燈夕陽後，當鑪理瑟矜纖手。
月落星微五鼓聲，春風搖蕩窗前柳。
歲歲逢迎沙岸間，北人多識綠雲鬟。
無端嫁與五陵少，離別煙波傷玉顏。

title:相和歌辭 大堤曲
authors:李白
paragraphs:
漢水臨襄陽，花開大堤暖。
佳期大堤下，淚向南雲滿。
春風復無情，吹我夢魂散。
不見眼中人，天長音信斷。

title:相和歌辭 大堤曲
authors:李賀
paragraphs:
妾家住橫塘，紅紗滿桂香。
青雲教綰頭上髻，明月與作耳邊璫。
蓮風起，江畔春。
大堤上，留北人。
郎食鯉魚尾，妾食猩猩脣。
莫指襄陽道，綠浦歸帆少。
今日菖蒲花，明朝楓樹老。

title:相和歌辭 大堤行
authors:孟浩然
paragraphs:
大堤行樂處，車馬相馳突。
歲歲春草生，踏青二三月。
王孫挾珠彈，遊女矜羅韈。
攜手今莫同，江花爲誰發。

title:相和歌辭 三洲歌
authors:溫庭筠
paragraphs:
團圓莫作波中月，潔白莫爲枝上雪。
月隨波動碎潾潾，雪似梅花不堪折。
李娘十六青絲髮，畫帶雙花爲君結。
門前有路輕離別，惟恐歸來舊香滅。

title:相和歌辭 拔蒲歌
authors:張祜
paragraphs:
拔蒲來，領郎鏡湖邊。
郎心在何處？莫趂新蓮去。
拔得無心蒲，問郎看好無。

title:相和歌辭 楊叛兒
authors:李白
paragraphs:
君歌楊叛兒，妾勸新豐酒。
何許最關人，烏啼白門柳。
烏啼隱楊花，君醉留妾家。
博山爐中沈香火，雙咽一氣凌紫霞。

title:相和歌辭 常林歡
authors:溫庭筠
paragraphs:
宜城酒熟花覆橋，沙晴綠鴨鳴咬咬。
穠桑繞舍麥如尾，幽軋鳴機雙燕巢。
馬聲特特荆門道，蠻水揚光色如草。
錦薦金爐夢正長，東家呃喔雞鳴早。

title:相和歌辭 江南弄
authors:王勃
paragraphs:
江南弄，巫山連楚夢，行雨行雲幾相送。
瑤軒金谷上春時，玉童仙女無見期。
紫露香煙眇難託，清風明月遙相思。
遙相思，草徒綠，爲聽雙飛鳳凰曲。

title:相和歌辭 江南弄
authors:李賀
paragraphs:
江中綠霧起涼波，天上疊巘紅嵯峨。
水風浦雲生老竹，渚瞑蒲帆如一幅。
鱸魚千頭酒百斛，酒中倒臥南山綠。
吳歈越吟未終曲，江上團團帖寒玉。

title:相和歌辭 采蓮曲
authors:崔國輔
paragraphs:
玉溆花紅發，金塘水碧流。
相逢畏相失，並著采蓮舟。

title:相和歌辭 采蓮曲
authors:徐彥伯
paragraphs:
妾家越水邊，搖艇入江煙。
既覓同心侶，復采同心蓮。
折藕絲能脆，開花葉正圓。
春歌弄明月，歸棹落花前。

title:相和歌辭 采蓮曲
authors:李白
paragraphs:
若耶溪邊采蓮女，笑隔荷花共人語。
日照新妝水底明，風飄香袖空中舉。
岸上誰家遊冶郎，三三五五映垂楊。
紫騮嘶入落花去，見此踟躕空斷腸。

title:相和歌辭 采蓮曲
authors:賀知章
paragraphs:
稽山罷霧鬱嵯峨，鏡水無風也自波。
莫言春度芳菲盡，別有中流采芰荷。

title:相和歌辭 采蓮曲三首 一
authors:王昌齡
paragraphs:
吳姬越豔楚王妃，爭弄蓮舟水溼衣。
來時浦口花迎入，采罷江頭月送歸。

title:相和歌辭 采蓮曲三首 二
authors:王昌齡
paragraphs:
荷葉羅裙一色裁，芙蓉向臉兩邊開。
亂入池中看不見，聞歌始覺有人來。

title:相和歌辭 采蓮曲三首 三
authors:王昌齡
paragraphs:
越女作桂舟，還將桂爲檝。
湖上水渺漫，清江初可涉。
摘取芙蓉花，莫摘芙蓉葉。

title:相和歌辭 采蓮曲二首 一
authors:戎昱
paragraphs:
雖聽采蓮曲，詎識采蓮心。
漾檝愛花遠，回船愁浪深。
煙生極浦色，日落半江陰。
同侶憐波靜，看妝墮玉簪。

title:相和歌辭 采蓮曲二首 二
authors:戎昱
paragraphs:
涔陽女兒花滿頭，毿毿同汎木蘭舟。
春風日暮南湖裏，爭唱菱歌不肯休。

title:相和歌辭 采蓮曲
authors:儲光羲
paragraphs:
淺渚荷花繁，深塘菱葉疎。
獨往方自得，恥邀淇上姝。
廣江無術阡，大澤絕方隅。
浪中海童語，流下鮫人居。
春雁時隱舟，新荷復滿湖。
采采乘日暮，不思賢與愚。

title:相和歌辭 采蓮曲二首 一
authors:鮑溶
paragraphs:
弄舟朅來南塘水，荷葉映身摘蓮子。
暑衣清淨鴛鴦喜，作浪舞花驚不起。
殷勤護惜纖纖指，水菱初熟多新刺。

title:相和歌辭 采蓮曲二首 二
authors:鮑溶
paragraphs:
采蓮朅來水無風，蓮潭如鏡松如龍。
夏衫短袖交斜紅，豔歌笑鬬新芙蓉，戲魚住聽蓮花東。

title:相和歌辭 采蓮曲
authors:張籍
paragraphs:
秋江岸邊蓮子多，采蓮女兒凭船歌。
青房圓實齊戢戢，爭前競折蕩漾波。
試牽綠莖下尋藕，斷處絲多刺傷手。
白練束腰袖半卷，不插玉釵妝梳淺。
船中未滿度前洲，借問誰家家住遠。
歸時共待暮潮上，自弄芙蓉還蕩槳。

title:相和歌辭 采蓮曲
authors:白居易
paragraphs:
菱葉縈波荷颭風，荷花深處小船通。
逢郎欲語低頭笑，碧玉搔頭落水中。

title:相和歌辭 采蓮曲
authors:僧齊己
paragraphs:
越江女，越江蓮。
齊菡萏，雙嬋娟。
嬉遊向何處？采摘且同船。
浩唱發容與，清波生漪漣。
時逢島嶼泊，幾共鴛鴦眠。
襟袖既盈溢，馨香亦相傳。
薄暮歸去來，苧羅生碧煙。

title:相和歌辭 采蓮歸
authors:王勃
paragraphs:
采蓮歸，綠水芙蓉衣，秋風起浪鳧雁飛。
桂棹蘭橈下長浦，羅裙玉腕搖輕櫓。
葉嶼花潭極望平，江謳越吹相思苦。
相思苦，佳期不可駐。
塞外征夫猶未還，江南采蓮今已暮。
今已暮，摘蓮花，今渠那必盡倡家。
官道城南把桑葉，何如江上采蓮花？蓮花復蓮花，花葉何重疊。
葉翠本羞眉，花紅彊如頰。
佳人不茲期，悵望別離時。
牽花憐共蒂，折藕愛連絲。
故情何處所？新物徒華滋。
不惜南津交佩解，還羞北海雁書遲。
采蓮歌有節，采蓮夜未歇。
正逢浩蕩江上風，又值徘徊江上月。
蓮浦夜相逢，吳姬越女何丰茸。
共問寒江千里外，征客關山更幾重。

title:相和歌辭 采蓮女
authors:閻朝隱
paragraphs:
采蓮女，采蓮舟，春日春江碧水流。
蓮衣承玉釧，蓮刺罥銀鉤。
薄暮斂容歌一曲，氛氳香氣滿汀洲。

title:相和歌辭 湖邊采蓮婦
authors:李白
paragraphs:
小姑織白紵，未解將人語。
大嫂采芙蓉，溪湖千萬重。
長兄行不在，莫使外人逢。
願學秋胡婦，真心比古松。

title:相和歌辭 張靜婉采蓮曲
authors:溫庭筠
paragraphs:
蘭膏墜髮紅玉春，燕釵拖頸拋盤雲。
城西楊柳向嬌晚，門前溝水波潾潾。
麒麟公子朝天客，珮馬璫璫鐺度春陌。
掌中無力舞衣輕，翦斷鮫綃破春碧。
抱月飄煙一尺腰，麝臍龍髓憐嬌饒。
秋羅拂衣碎光動，露重花多香不銷。
鸂鶒膠膠塘水滿，綠萍如粟蓮莖短。
一夜西風送雨來，粉痕零落愁紅淺。
船頭折藕絲暗牽，藕根蓮子相留連。
郎心似月月易缺，十五十六清光圓。

title:相和歌辭 鳳笙曲
authors:沈佺期
paragraphs:
憶昔王子晉，鳳笙遊雲空。
揮手弄白日，安能戀青宮。
豈無嬋娟子，結念羅帳中。
憐壽不貴色，身世兩無窮。

title:相和歌辭 鳳吹笙曲
authors:李白
paragraphs:
仙人十五愛吹笙，學得崑丘彩鳳鳴。
始聞鍊氣餐金液，復道朝天赴玉京。
玉京迢迢幾千里，鳳笙去去無邊已。
欲歎離聲發絳脣，更嗟別調流纖指。
此時惜別詎堪聞，此地相看未忍分。
重吟真曲和清吹，却奏仙歌響綠雲。
綠雲紫氣向函關，訪道應尋緱氏山。
莫學吹笙王子晉，一遇浮丘斷不還。

title:相和歌辭 采菱曲
authors:儲光羲
paragraphs:
濁水菱葉肥，清水菱葉鮮。
義不游濁水，志士多苦言。
潮沒具區藪，潦深雲夢田。
朝隨北風去，暮逐南風還。
浦口多漁家，相與邀我船。
飯稻以終日，羹蓴將永年。
方冬水物窮，又欲休山樊。
盡室相隨從，所貴無憂患。

title:相和歌辭 采菱行
authors:劉禹錫
paragraphs:
白馬湖平秋日光，紫菱如錦綵鸞翔。
盪舟遊女滿中央，采菱不顧馬上郎。
爭多逐勝紛相向，時轉蘭橈破輕浪。
長鬟弱袂動參差，釵影釧文浮蕩漾。
笑語哇咬顧晚暉，蓼花綠岸扣舷歸。
歸來共到市橋步，野蔓繫船萍滿衣。
家家竹樓臨廣陌，下有連檣多估客。
攜觴薦芰夜經過，醉踏大堤相應歌。
屈平祠下沅江水，月照寒波白煙起。
一曲南音此地聞，長安北望三千里。

title:相和歌辭 陽春歌
authors:李白
paragraphs:
長安白日照春空，綠楊結煙桑褭風。
披香殿前花始紅，流芳發色繡戶中。
繡戶中，相經過。
飛燕皇后輕身舞，紫宮夫人絕世歌。

title:相和歌辭 陽春曲
authors:溫庭筠
paragraphs:
雲母空窗曉煙薄，香昏龍氣凝輝閣。
霏霏霧雨杏花天，簾外春威著羅幕。
曲欄伏檻金麒麟，沙苑芳郊連翠茵。
廐馬何能齧芳草，路人不敢隨流塵。

title:相和歌辭 陽春曲
authors:莊南傑
paragraphs:
紫錦紅囊香滿風，金鸞玉軾搖丁冬。
沙鷗白羽翦晴碧，野桃紅豔燒春空。
芳草綿延鎖平地，壠蝶雙雙舞幽翠。
鳳叫龍吟白日長，落花聲底仙娥醉。

title:相和歌辭 陽春曲
authors:僧貫休
paragraphs:
爲口莫學阮嗣宗，不言是非非至公。
爲手須似朱雲輩，折檻英風至今在。
男兒結髮事君親，須斅前賢多慷慨。
歷數雍熙房與杜，魏公姚公宋開府。

title:相和歌辭 朝雲引
authors:郎大家宋氏
paragraphs:
巴西巫峽指巴東，朝雲觸石上朝空。
巫山巫峽高何已，行雨行雲一時起。
一時起，三春暮。
若言來，且就陽臺路。

title:相和歌辭 上雲樂
authors:李白
paragraphs:
金天之西，白日所沒。
康老胡雛，生彼月窟。
巉巖儀容，[戌]削風骨。
碧玉炅炅雙目瞳，黃金拳拳兩鬢紅。
華蓋垂下睫，嵩嶽臨上脣。
不覩譎詭貌，豈知造化神。
大道是文康之嚴父，元氣乃文康之老親。
撫頂弄盤古，推車轉天輪。
云見日月初生時，鑄冶火精與水銀。
陽烏未出谷，顧兔半藏身。
女媧戲黃土，團作愚下人。
散在六合間，濛濛如沙塵。
生死了不盡，誰明此胡是仙真。
西海栽若木，東溟植扶桑。
別來幾多時，枝葉萬里長。
中國有七聖，半路頹鴻荒。
陛下應運起，龍飛入咸陽。
赤眉立盆子，白水興漢光。
叱咤四海動，洪濤爲簸揚。
舉足蹋紫微，天關自開張。
老胡感至德，東來進仙倡。
五色師子，九苞鳳凰。
是老胡雞犬，鳴舞飛帝鄉。
淋灕颯沓，進退成行。
能胡歌，獻漢酒。
跪雙膝，並兩肘。
散花指天舉素手，拜龍顏，獻聖壽。
北斗戾，南山摧。
天子九九八十一[萬]歲，長傾萬歲杯。

title:相和歌辭 上雲樂
authors:李賀
paragraphs:
飛香走紅滿天春，花龍盤盤上紫雲。
三千宮女列金屋，五十弦瑟海上聞。
大江碎碎銀沙路，嬴女機中斷煙素。
斷煙素，縫舞衣，八月一日君前舞。

title:相和歌辭 鳳臺曲
authors:王無競
paragraphs:
鳳臺何逶迤，嬴女管參差。
一旦綵雲至，身去無還期。
遺曲此臺上，世人多學吹。
一吹一落淚，至今憐玉姿。

title:相和歌辭 鳳臺曲
authors:李白
paragraphs:
嘗聞秦帝女，傳得鳳凰聲。
是日逢仙子，當時別有情。
人吹彩簫去，天借綠雲迎。
曲在身不返，空餘弄玉名。

title:相和歌辭 鳳凰曲
authors:李白
paragraphs:
嬴女吹玉簫，吟弄天上春。
青鸞不獨去，更有攜手人。
影滅彩雲斷，遺聲落西秦。

title:相和歌辭 君道曲
authors:李白
paragraphs:
大君若天覆，廣運無不至。
軒后爪牙常先太山稽，如心之使臂。
小白鴻翼於夷吾，劉葛魚水本無二。
土扶可成牆，積德爲厚地。

title:舞曲歌辭 吳俞兒舞歌 劒俞
authors:陸龜蒙
paragraphs:
枝月喉，櫂霜脊，北斗離離在寒碧。
龍魂清，虎尾白，秋照海心同一色。
纛影吒沙干影側，神豪髮直。
四睨之人股佶栗，欲定不定定不得。
舂牘殘，兒且止。
狄胡有膽大如山，怖亦死。

title:舞曲歌辭 吳俞兒舞歌 矛俞
authors:陸龜蒙
paragraphs:
手盤風，頭背分，電光戰扇，欲刺敲心留半綫。
纏肩繞脰，𧞔合眩旋。
卓植赴列，奪避中節。
前衝函禮穴，上指孛彗滅，與君一用來有截。

title:舞曲歌辭 吳俞兒舞歌 弩俞
authors:陸龜蒙
paragraphs:
牛來開弦，人爲置鏃。
捩機關，迸山谷。
鹿駭澀，隼擊遲。
析毫中睫，洞腋分龜。
達堅壘，殘雄師。
可以冠猛樂壯曲，抑揚蹈厲，有裂犀兕之氣者非公與。

title:舞曲歌辭 東海有勇婦
authors:李白
paragraphs:
梁山感杞妻，慟哭爲之傾。
金石忽暫開，都由激深情。
東海有勇婦，何慙蘇子卿。
學劒越處子，超騰若流星。
捐軀報夫讐，萬死不顧生。
白刃耀素雪，蒼天感精誠。
十步兩躩躍，三呼一交兵。
斬首掉國門，蹴踏五藏行。
割此伉儷憤，粲然大義明。
北海李使君，飛章奏天庭。
舍罪警風俗，流芳播滄瀛。
志在列女籍，竹帛已光榮。
淳于免詔獄，漢主爲緹縈。
津妾一櫂歌，脫父於嚴刑。
十子若不肖，不如一女英。
豫讓斬空衣，有心竟無成。
要離殺慶忌，壯夫素所輕。
妻子亦何辜，焚之買虛名。
豈如東海婦，事立獨揚名。

title:舞曲歌辭 章和二年中
authors:李賀
paragraphs:
雲蕭素，風拂拂，麥芒如篲黍和粟。
關中父老百領襦，關東吏人乏詬租。
健犢春耕土膏黑，菖蒲叢叢沿水脈。
殷勤爲我下田鉏，百錢攜賞絲桐客。
遊春漫光塢花白，野林散香神降席。
拜神得壽獻天子，七星貫斷姮娥死。

title:舞曲歌辭 公莫舞歌
authors:李賀
paragraphs:
方花古礎排九楹，刺豹淋血盛銀甖。
華筵鼓吹無桐竹，長刀直立割鳴箏。
橫楣麤錦生紅緯，日炙錦嫣王未醉。
腰下三看寶玦光，項莊掉箾攔前起。
材官小臣公莫舞，座上真人赤龍子。
芒碭雲瑞抱天回，咸陽王氣清如水。
鐵樞鐵楗重束關，大旗五丈撞雙環。
漢王今日須秦印，絕臏刳腸臣不論。

title:舞曲歌辭 拂舞辭
authors:李賀
paragraphs:
吳娥聲絕天，空雲閑裴回。
門外滿車馬，亦須生綠苔。
尊有烏程酒，勸君千萬壽。
全勝漢武錦樓上，曉望晴寒飲花露。
東方日不破，天光無老時。
丹成作蛇乘白霧，千年重化玉井龜。
從蛇作龜二千載，吳堤綠草年年在。
背有八卦稱神仙，邪鱗頑甲滑腥涎。

title:舞曲歌辭 白鳩辭
authors:李白
paragraphs:
鏗鳴鐘，考朗鼓。
歌白鳩，引拂舞。
白鳩之白誰與鄰，霜衣雪襟誠可珍。
含哺七子能平均，食不咽，性安馴。
首農政，鳴陽春。
天子刻玉杖，鏤形賜耆人。
白鷺亦白非純真，外潔其色心匪仁。
闕五德，無司晨。
胡爲啄我葭下之紫鱗，鷹鸇鵰鶚，貪而好殺。
鳳皇雖大聖，不願以爲臣。

title:舞曲歌辭 獨漉篇
authors:李白
paragraphs:
獨漉水中泥，水濁不見月。
不見月尚可，水深行人沒。
越鳥從南來，胡鷹亦北度。
我欲彎弓向天射，惜其中道失歸路。
落葉別樹，飄零隨風。
客無所託，悲與此同。
羅帷舒卷，似有人開。
明月直入，無心可猜。
雄劒挂壁，時時龍鳴。
不斷犀象，繡澀苔生。
國恥未雪，何由成名。
神鷹夢澤，不顧鴟鳶。
爲君一擊，摶鵬九天。

title:舞曲歌辭 獨漉歌
authors:王建
paragraphs:
獨獨漉漉，鼠食貓肉。
烏日中，鶴露宿，黃河水直人心曲。

title:舞曲歌辭 白紵辭二首 一
authors:崔國輔
paragraphs:
洛陽梨花落如霰，河陽桃葉生復齊。
坐恐玉樓春欲盡，紅綿粉絮裛妝啼。

title:舞曲歌辭 白紵辭二首 二
authors:崔國輔
paragraphs:
董賢女弟在椒風，窈窕繁華貴後宮。
璧帶金釭皆翡翠，一朝零落變成空。

title:舞曲歌辭 白紵辭二首 一
authors:楊衡
paragraphs:
玉纓翠珮雜輕羅，香汗微漬朱顏酡，爲君起唱白紵歌。
清聲褭雲思繁多，凝笳哀琴時相和。
金壺半傾芳夜促，梁塵霏霏暗紅燭。
令君安坐聽終曲，墜葉飄花難再復。

title:舞曲歌辭 白紵辭二首 二
authors:楊衡
paragraphs:
躡珠履，步瓊筵。
輕身起舞紅燭前，芳姿豔態妖且妍。
迴眸轉袖暗催弦，涼風蕭蕭流水急。
月華泛豔紅蓮溼，牽裙攬帶翻成泣。

title:舞曲歌辭 白紵辭三首 一
authors:李白
paragraphs:
揚清歌，發皓齒，北方佳人東鄰子。
且吟白紵停淥水，長袖拂面爲君起。
寒雲夜卷霜海空，胡風吹天飄塞鴻。
玉顏滿堂樂未終，館娃日落歌吹濛。

title:舞曲歌辭 白紵辭三首 二
authors:李白
paragraphs:
月寒江清夜沈沈，美人一笑千黃金。
垂羅舞縠揚哀音，郢中白雪且莫吟，子夜吳歌動君心。
動君心，冀君賞。
願作天池雙鴦鴦，一朝飛去青雲上。

title:舞曲歌辭 白紵辭三首 三
authors:李白
paragraphs:
吳刀翦綵縫舞衣，明妝麗服奪春輝。
揚眉轉袖若雪飛，傾城獨立世所稀。
激楚結風醉忘歸，高堂月落燭已微，玉釵挂纓君莫違。

title:舞曲歌辭 白紵歌二首 一
authors:王建
paragraphs:
天河漫漫北斗粲，宮中烏啼知夜半。
新縫白紵舞衣成，來遲邀得吳王迎。
低鬟轉面掩雙袖，玉釵浮動秋風生。
酒多夜長夜未曉，月明燈光兩相照，後庭歌聲更窈窕。

title:舞曲歌辭 白紵歌二首 二
authors:王建
paragraphs:
館娃宮中春日暮，荔枝木瓜花滿樹。
城頭烏棲休擊鼓，青娥彈瑟白紵舞。
夜天燑燑不見星，宮中火照西江明。
美人醉起無次第，墮釵遺佩滿中庭。
此時但願可君意，回晝爲宵亦不寐，年年奉君君莫棄。

title:舞曲歌辭 白紵歌
authors:張籍
paragraphs:
皎皎白紵白且鮮，將作春衫稱少年。
裁縫長短不能定，自持刀尺向姑前。
復恐蘭膏汙纖指，常遣傍人收墮珥。
衣裳著時寒食下，還把玉鞭鞭白馬。

title:舞曲歌辭 白紵歌
authors:柳宗元
paragraphs:
翠帷雙卷出傾城，龍劒破匣霜月明。
朱脣掩抑悄無聲，金簧玉磬宮中生。

title:舞曲歌辭 冬白紵歌
authors:元稹
paragraphs:
吳宮夜長宮漏款，簾幕四垂燈焰暖。
西施自舞王自管，雪紵翻翻鶴翎散。
促節牽繁舞腰嬾，舞腰嬾，王罷飲。
蓋覆西施鳳花錦，身作匡牀臂爲枕。
朝佩摐摐王晏寢，酒醒閽報門無事。
子胥死後言爲諱，近王之臣諭王意。
共笑越王窮惴惴，夜夜抱冰寒不睡。

title:舞曲歌辭 霓裳辭十首 一
authors:王建
paragraphs:
弟子部中留一色，聽風聽水作霓裳。
散聲未足重來授，直到牀前見上皇。

title:舞曲歌辭 霓裳辭十首 二
authors:王建
paragraphs:
中管五弦初半曲，遙教合上隔簾聽。
一聲聲向天頭落，效得仙人夜唱經。

title:舞曲歌辭 霓裳辭十首 三
authors:王建
paragraphs:
自直梨園得出稀，更番上曲不教歸。
一時跪拜霓裳徹，立地階前賜紫衣。

title:舞曲歌辭 霓裳辭十首 四
authors:王建
paragraphs:
旋翻新譜聲初足，除却梨園未教人。
宣與書家分手寫，中官走馬賜功臣。

title:舞曲歌辭 霓裳辭十首 五
authors:王建
paragraphs:
伴教霓裳有貴妃，從初直到曲成時。
日長耳裏聞聲熟，拍數分毫錯總知。

title:舞曲歌辭 霓裳辭十首 六
authors:王建
paragraphs:
弦索摐摐隔綵雲，五更初發一山聞。
武皇自送西王母，新換霓裳月色裙。

title:舞曲歌辭 霓裳辭十首 七
authors:王建
paragraphs:
敕賜宮人澡浴回，遙看美女院門開。
一山星月霓裳動，好字先從殿裏來。

title:舞曲歌辭 霓裳辭十首 八
authors:王建
paragraphs:
傳呼法部按霓裳，新得承恩別作行。
應是貴妃樓上看，內人舁下綵羅箱。

title:舞曲歌辭 霓裳辭十首 九
authors:王建
paragraphs:
朝元閣上山風起，夜聽霓裳玉露寒。
宮女月中更替立，黃金梯滑竝行難。

title:舞曲歌辭 霓裳辭十首 十
authors:王建
paragraphs:
知向華清年月滿，山頭山底種長生。
去時留下霓裳曲，總是離宮別館聲。

title:舞曲歌辭 柘枝詞
authors:失撰人名
paragraphs:
將軍奉命即須行，塞外領彊兵。
聞道烽煙動，腰間寶劒匣中鳴。

title:舞曲歌辭 柘枝詞 一
authors:薛能
paragraphs:
同營三十萬，震鼓伐西羌。
戰血黏秋草，征塵攪夕陽。
歸來人不識，帝里獨戎裝。

title:舞曲歌辭 柘枝詞 二
authors:薛能
paragraphs:
懸軍征拓羯，內地隔蕭關。
日色崑崙上，風聲朔漠間。
何當千萬騎，颯颯貳師還。

title:舞曲歌辭 柘枝詞 三
authors:薛能
paragraphs:
意氣成功日，春風起絮天。
樓臺新邸第，歌舞小嬋娟。
急破催搖曳，羅衫半脫肩。

title:舞曲歌辭 屈柘詞
authors:溫庭筠
paragraphs:
楊柳縈橋綠，玫瑰拂地紅。
繡衫金騕褭，花髻玉瓏璁。
宿雨香潛潤，春流水暗通。
畫樓初夢斷，晴日照湘風。

title:琴曲歌辭 白雪歌
authors:僧貫休
paragraphs:
列鼎佩金章，淚眼看風枝。
却思食藜藿，身作屠沽兒。
負米無遠近，所希升斗歸。
爲人無貴賤，莫學雞狗肥。
斯言如不忘，別更無光輝。
斯言如或忘，即安用人爲。

title:琴曲歌辭 湘妃
authors:劉長卿
paragraphs:
帝子不可見，秋風來暮思。
嬋娟湘江月，千載空蛾眉。

title:琴曲歌辭 湘妃
authors:李賀
paragraphs:
筠竹千年老不死，長伴秦娥蓋湘水。
蠻娘吟弄滿寒空，九山靜綠淚花紅。
離鸞別鳳煙梧中，巫雲蜀雨遙相通。
幽愁秋氣上青楓，涼夜波間吟古龍。

title:琴曲歌辭 湘妃怨
authors:孟郊
paragraphs:
南巡竟不返，帝子怨逾積。
萬里喪蛾眉，瀟湘水空碧。
冥冥荒山下，古廟收貞魄。
喬木深青春，清光滿瑤席。
搴芳徒有薦，靈意殊脈脈。
玉佩不可親，裴回煙波夕。

title:琴曲歌辭 湘妃怨
authors:陳羽
paragraphs:
二妃怨處雲沈沈，二妃哭處湘水深。
商人酒滴廟前草，蕭颯風生斑竹林。

title:琴曲歌辭 湘妃列女操
authors:鮑溶
paragraphs:
有虞夫人哭虞後，淑女何事又傷離。
竹上淚跡生不盡，寄哀雲和五十絲。
雲和經奏鈞天曲，乍聽寶琴遙嗣續。
三湘測測流急綠，秋夜露寒蜀帝飛。
楓林月斜楚臣宿，更疑川宮日黃昏。
闇攜女手殷勤言，環佩玲瓏有無間。
終疑既遠雙悄悄，蒼梧舊雲豈難召。
老猨心寒不可嘯，目眄眄兮意蹉跎。

title:琴曲歌辭 湘夫人
authors:鄒紹先
paragraphs:
楓葉下秋渚，二妃愁渡湘。
疑山空杳藹，何處望君王？日落水雲裏，油油心自傷。

title:琴曲歌辭 湘夫人
authors:李頎
paragraphs:
九嶷日已暮，三湘雲復愁。
窅藹羅袂色，潺湲江水流。
佳期來北渚，捐玦在芳洲。

title:琴曲歌辭 湘夫人
authors:郎士元
paragraphs:
娥眉對湘水，遙哭蒼梧間。
萬乘既已歿，孤舟誰忍還。
至今楚山上，猶有淚痕斑。
南有涔陽路，渺渺多新愁。
昔神降回時，風波江上秋。
彩雲忽無處，碧水空安流。

title:琴曲歌辭 霹靂引
authors:沈佺期
paragraphs:
歲七月，火伏而金生。
客有鼓瑟於門者，奏霹靂之商聲。
始戛羽以騞砉，終扣宮而砰駖。
電耀耀兮龍躍，雷闐闐兮雨冥。
氣嗚唅以會雅，態歘翕以橫生。
有如驅千旗，制五兵，截荒虺，斮長鯨。
孰與廣陵比，意別鶴儔精而已。
俾我雄子魄動，毅夫髮立，懷恩不淺，武義雙輯，視胡若芥，翦羯如拾。
豈徒慨慷中筵，備羣娛之翕習哉。

title:琴曲歌辭 拘幽操
authors:韓愈
paragraphs:
目揜揜兮其凝其盲，耳肅肅兮聽不聞聲。
朝不日出兮夜不見月與星，有知無知兮爲死爲生。
嗚呼！臣罪當誅兮天王聖明。

title:琴曲歌辭 越裳操
authors:韓愈
paragraphs:
雨之施，物以孳，我何意於彼爲。
自周之先，其艱其勤。
以有疆宇，私我後人。
我祖在上，四方在下。
厥臨孔威，敢戲以侮。
孰荒於門，孰治於田。
四海既均，越裳是臣。

title:琴曲歌辭
authors:韓愈
paragraphs:
我家于豳，自我先公。
伊我承緒，敢有不同。
今狄之人，將土我疆。
民爲我戰，誰使死傷。
彼岐有岨，我往獨處。
人莫余追，無思我悲。

title:琴曲歌辭 履霜操
authors:韓愈
paragraphs:
父兮兒寒，母兮兒飢。
兒罪當笞，逐兒何爲？兒在中野，以宿以處。
四無人聲，誰與兒語。
兒寒何衣，兒飢何食。
兒行于野，履霜以足。
母生衆兒，有母憐之。
獨無母憐，兒寧不悲。

title:琴曲歌辭 雉朝飛操
authors:李白
paragraphs:
麥隴青青三月時，白雉朝飛挾兩雌。
錦衣綺翼何離褷，犢牧采薪感之悲。
春天和，白日暖，啄食飲泉勇氣滿。
爭雄鬬死繡頸斷，雉子班奏急管弦，心傾美酒盡玉椀。
枯楊枯楊爾生荑，我獨七十而孤棲。
彈弦寫恨意不盡，瞑目歸黃泥。

title:琴曲歌辭 雉朝飛操
authors:韓愈
paragraphs:
雉之飛，于朝日。
羣雌孤雄，意氣橫出。
當東而西，當啄而飛。
隨飛隨啄，羣雌粥粥。
嗟我雖人，曾不如彼雉雞。
生身七十年，無一妾與妃。

title:琴曲歌辭 雉朝飛操
authors:張祜
paragraphs:
朝陽隴東泛暖景，雙啄雙飛雙顧影。
朱冠錦襦聊日整，漠漠霧中如衣褧。
傷心盧女弦，七十老翁長獨眠。
雄飛在草雌在田，衷腸結憤氣呵天。
聖人在上心不偏，翁得女妻甚可憐。

title:琴曲歌辭 思歸引
authors:張祜
paragraphs:
重重作閨清旦鐍，兩耳深聲長不徹。
深宮坐愁百年身，一片玉中生憤血。
焦桐罷彈絲自絕，漠漠暗魂愁夜月。
故鄉不歸誰共穴，石上作蒲蒲九節。

title:琴曲歌辭 猗蘭操
authors:韓愈
paragraphs:
蘭之猗猗，揚揚其香。
不采而佩，於蘭何傷。
今天之旋，其曷爲然。
我行四方，以日以年。
雪霜貿貿，薺麥之茂。
子如不傷，我不爾覯。
薺麥之茂，薺麥之有。
君子之傷，君子之守。

title:琴曲歌辭 幽蘭
authors:崔塗
paragraphs:
幽植衆能知，貞芳只暗持。
自無君子佩，未是國香衰。
白露霑長早，青春每到遲。

title:琴曲歌辭 將歸操
authors:韓愈
paragraphs:
秋之水兮其色幽幽，我將濟兮不得其由。
涉其淺兮石齧我足，乘其深兮龍入我舟，我濟而悔兮將安歸尤？歸乎歸乎，無與石鬬兮無應龍求。

title:琴曲歌辭 龜山操
authors:韓愈
paragraphs:
龜之氣兮不能雲雨，龜之枿兮不中梁柱，龜之大兮祗以奄魯。
知將隳兮哀莫余伍，周公有鬼兮嗟余歸輔。

title:琴曲歌辭 殘形操
authors:韓愈
paragraphs:
有獸維狸兮我夢得之，其身孔明兮而頭不知。
吉凶何爲兮覺坐而思，巫咸上天兮識者其誰。

title:琴曲歌辭 雙燕離
authors:李白
paragraphs:
雙燕復雙燕，雙飛令人羨。
玉樓珠閣不獨棲，金窗繡戶長相見。
柏梁失火去，因入吳王宮。
吳宮又焚蕩，雛盡巢亦空。
憔悴一身在，孀雌憶故雄。
雙飛難再得，傷我寸心中。

title:琴曲歌辭 列女操
authors:孟郊
paragraphs:
梧桐相待老，鴛鴦會雙死。
貞婦貴徇夫，舍生亦如此。
波瀾誓不起，妾心井中水。

title:琴曲歌辭 別鵠操
authors:韓愈
paragraphs:
雄鵠銜枝來，雌鵠啄泥歸。
巢成不生子，大義當乖離。
江漢水之大，鵠身鳥之微。
更無相逢日，安可相隨飛。

title:琴曲歌辭 別鶴
authors:楊巨源
paragraphs:
海鶴一爲別，高程方杳然。
影搖江海路，思結瀟湘天。
皎然仰白日，真姿棲紫煙。
含情九霄際，顧侶五雲前。
遐心屬清都，淒響激朱弦。
超搖間雲雨，迢遰各山川。
東南信多水，會合當有年。

title:琴曲歌辭 別鶴
authors:王建
paragraphs:
主人一去池水絕，池鶴散飛不相別。
青天漫漫碧海重，知向何山風雪中？萬里雖然音影在，向心終是死生同。
池邊巢破松樹死，樹頭年年烏生子。

title:琴曲歌辭 別鶴
authors:張籍
paragraphs:
雙鶴出雲谿，分飛各自迷。
空巢在松杪，折羽落江泥。
尋水終不飲，逢林亦未棲。
別離應易老，萬里兩淒淒。

title:琴曲歌辭 別鶴
authors:杜牧
paragraphs:
分飛共所從，六翮勢摧風。
聲斷碧雲外，影孤明月中。
青田歸路遠，月桂舊巢空。
矯翼知何處，天涯不可窮。

title:琴曲歌辭 走馬引
authors:李賀
paragraphs:
我有辭鄉劒，玉鋒堪截雲。
襄陽走馬客，意氣自生春。
朝嫌劒光靜，暮嫌劒花冷。
能持劒向人，不解持照身。

title:琴曲歌辭 昭君怨
authors:白居易
paragraphs:
明妃風貌最娉婷，合在椒房應四星。
只得當年備宮掖，何曾專夜奉幃屏。
見疎從道迷圖畫，知屈那教配虜廷。
自是君恩薄如紙，不須一向恨丹青。

title:琴曲歌辭 昭君怨 一
authors:張祜
paragraphs:
萬里邊城遠，千山行路難。
舉頭唯見日，何處是長安。

title:琴曲歌辭 昭君怨 二
authors:張祜
paragraphs:
漢庭無大議，戎虜幾先和。
莫羨傾城色，昭君恨最多。

title:琴曲歌辭 昭君怨
authors:梁氏瓊
paragraphs:
自古無和親，貽災到妾身。
胡風嘶去馬，漢月弔行輪。
衣薄狼山雪，妝成虜塞春。
回看父母國，生死畢胡塵。

title:琴曲歌辭 明妃怨
authors:楊淩
paragraphs:
漢國明妃去不還，馬駞弦管向陰山。
匣中縱有菱花鏡，羞對單于照舊顏。

title:琴曲歌辭 蔡氏五弄 遊春曲二首 一
authors:王涯
paragraphs:
萬樹江邊杏，新開一夜風。
滿園深淺色，照在綠波中。

title:琴曲歌辭 蔡氏五弄 遊春曲二首 二
authors:王涯
paragraphs:
上苑何窮樹，花開次第新。
香車與絲騎，風靜亦生塵。

title:琴曲歌辭  遊春辭二首 一
authors:王涯
paragraphs:
曲江絲柳變煙條，寒骨冰隨暖氣銷。
纔見春光生綺陌，已聞清樂動雲韶。

title:琴曲歌辭  遊春辭二首 二
authors:王涯
paragraphs:
經過柳陌與桃蹊，尋逐風光著處迷。
鳥度時時衝絮起，花繁衮衮壓枝低。

title:琴曲歌辭  遊春辭三首 一
authors:令狐楚
paragraphs:
晚遊臨碧殿，日上望春亭。
芳樹羅仙仗，晴山展翠屏。

title:琴曲歌辭  遊春辭三首 二
authors:令狐楚
paragraphs:
一夜好風吹，新花一萬枝。
風前調玉管，花下簇金羈。

title:琴曲歌辭  遊春辭三首 三
authors:令狐楚
paragraphs:
閶闔春風起，蓬萊雪水消。
相將折楊柳，爭取最長條。

title:琴曲歌辭  淥水曲
authors:李白
paragraphs:
淥水明秋月，南湖采白蘋。
荷花嬌欲語，愁殺蕩舟人。

title:琴曲歌辭  淥水辭
authors:李賀
paragraphs:
今宵好風月，阿侯在何處？爲有傾城色，翻成足愁苦。
東湖采蓮葉，南湖拔蒲根。
未持寄小姑，且持感愁魂。

title:琴曲歌辭  幽居弄
authors:顧況
paragraphs:
苔衣生，花露滴，月入西林蕩東壁。
扣商占角兩三聲，洞戶谿窗一冥寂。
獨去滄洲無四鄰，身嬰世網此何身？關情命曲寄惆悵，久別江南山裏人。

title:琴曲歌辭  秋思二首 一
authors:李白
paragraphs:
春陽如昨日，碧樹鳴黃鸝。
蕪然蕙草暮，颯爾涼風吹。
天秋木葉下，月冷莎雞悲。
坐愁羣芳歇，白露凋華滋。

title:琴曲歌辭  秋思二首 二
authors:李白
paragraphs:
閼氏黃葉落，妾望白登臺。
月出碧雲斷，蟬聲秋色來。
胡兵沙塞合，漢使玉關回。
征客無歸日，空悲蕙草摧。

title:琴曲歌辭  秋思二首 一
authors:鮑溶
paragraphs:
胡風吹雁翼，遠別無人鄉。
君近鴈來處，幾回斷君腸。
昔奉千日書，撫心怨星霜。
無書又千日，世路重茫茫。
燕國有佳麗，蛾眉富春光。
自然君歸晚，花落君空堂。
君其若不然，歲晚雙鴛鴦。
顧兔蝕殘月，幽光不如星。
女兒晚事夫，顏色同秋螢。
秋日邊馬思，武夫不遑寧。
燕歌易水怨，劒舞蛟龍腥。
風折連枝樹，水翻無蒂萍。
立身多戶門，何必燕山銘。
生世不如鳥，雙雙比翼翎。

title:琴曲歌辭  秋思二首 二
authors:鮑溶
paragraphs:
季秋天地閑，萬物生意足。
我憂長於生，安得及草木。
試從古人願，致酒歌秉燭。
燕趙皆世人，詎能長似玉。
俯憐老期近，仰視日車速。
蕭颯御風君，魂夢願相逐。
百年夜銷半，端爲垂纓束。

title:琴曲歌辭  秋思
authors:司空曙
paragraphs:
靜與嬾相偶，年將衰共催。
前途歡不集，往事恨空來。
晝景委紅葉，月華鋪綠苔。
沈思更何有？結坐玉琴哀。

title:琴曲歌辭  秋思
authors:司空圖
paragraphs:
身病時亦危，逢秋多慟哭。
風波一搖蕩，天地幾翻覆。
孤螢出荒池，落葉穿破屋。

title:琴曲歌辭  秋思二首 一
authors:王涯
paragraphs:
網軒涼吹動輕衣，夜聽更長玉漏稀。
月渡天河光轉溼，鵲驚秋樹葉頻飛。

title:琴曲歌辭  秋思二首 二
authors:王涯
paragraphs:
宮連太液見蒼波，暑氣微清秋意多。
一夜輕風蘋末起，露珠翻盡滿池荷。

title:琴曲歌辭 胡笳十八拍 第一拍
authors:劉商
paragraphs:
漢室將衰兮四夷不賓，動干戈兮征戰頻。
哀哀父母生育我，見離亂兮當此辰。
紗窗對鏡未經事，將謂珠簾能蔽身。
一朝虜騎入中國，蒼黃處處逢胡人。
忽將薄命委鋒鏑，可惜紅顏隨虜塵。

title:琴曲歌辭 胡笳十八拍 第二拍
authors:劉商
paragraphs:
馬上將余向絕域，厭生求死死不得。
戎羯腥膻豈是人，豺狼喜怒難姑息。
行盡天山足霜霰，風土蕭條近胡國。
萬里重陰鳥不飛，寒沙莽莽無南北。

title:琴曲歌辭 胡笳十八拍 第三拍
authors:劉商
paragraphs:
如羇囚兮在縲紲，憂慮萬端無處說。
使余力兮翦余髮，食余肉兮飲余血。
誠知殺身願如此，以余爲妻不如死。
早被蛾眉累此身，空悲弱質柔如水。

title:琴曲歌辭 胡笳十八拍 第四拍
authors:劉商
paragraphs:
山川路長誰記得，何處天涯是鄉國？自從驚怖少精神，不覺風霜損顏色。
夜中歸夢來又去，朦朧豈解傳消息。
漫漫胡天叫不聞，明明漢月應相識。

title:琴曲歌辭 胡笳十八拍 第五拍
authors:劉商
paragraphs:
水頭宿兮草頭坐，風吹漢地衣裳破。
羊脂沐髮長不梳，羔子皮裘領仍左。
狐襟貉袖腥復膻，晝披行兮夜披臥。
氈帳時移無定居，日月長兮不可過。

title:琴曲歌辭 胡笳十八拍 第六拍
authors:劉商
paragraphs:
怪得春光不來久，胡中風土無花柳。
天翻地覆誰得知，如今正南看北斗。
姓名音信兩不通，終日經年常閉口。
是非取與在指撝，言語傳情不如手。

title:琴曲歌辭 胡笳十八拍 第七拍
authors:劉商
paragraphs:
男兒婦人帶弓箭，塞馬蕃羊臥霜霰。
寸步東西豈自由，偷生乞死非情願。
龜茲篳篥愁中聽，碎葉琵琶夜深怨。
竟夕無雲月上天，故鄉應得重相見。

title:琴曲歌辭 胡笳十八拍 第八拍
authors:劉商
paragraphs:
憶昔私家恣嬌小，遠取珍禽學馴擾。
如今淪棄念故鄉，悔不當初放林表。
朔風蕭蕭寒日暮，星河寥落胡天曉。
旦夕思歸不得歸，愁心想似籠中鳥。

title:琴曲歌辭 胡笳十八拍 第九拍
authors:劉商
paragraphs:
當日蘇武單于問，道是賓鴻解傳信。
學他刺血寫得書，書上千重萬重恨。
髯胡少年能走馬，彎弓射飛無遠近。
遂令邊雁轉怕人，絕域何由達方寸。

title:琴曲歌辭 胡笳十八拍 第十拍
authors:劉商
paragraphs:
恨凌辱兮惡腥膻，憎胡地兮怨胡天。
生得胡兒欲棄捐，及生母子情宛然。
貌殊語異憎還愛，心中不覺常相牽。
朝朝暮暮在眼前，腹生手養寧不憐。

title:琴曲歌辭 胡笳十八拍 第十一拍
authors:劉商
paragraphs:
日來月往相推遷，迢迢星歲欲周天。
無冬無夏臥霜霰，水凍草枯爲一年。
漢家甲子有正朔，絕域三光空自懸。
幾回鴻雁來又去，腸斷蟾蜍虧復圓。

title:琴曲歌辭 胡笳十八拍 第十二拍
authors:劉商
paragraphs:
破瓶落井空永沈，故鄉望斷無歸心。
寧知遠使問姓名，漢語泠泠傳好音。
夢魂幾度到鄉國，覺後翻成哀怨深。
如今果是夢中事，喜過悲來情不任。

title:琴曲歌辭 胡笳十八拍 第十三拍
authors:劉商
paragraphs:
童稚牽衣雙在側，將來不可留又憶。
還鄉惜別兩難分，寧棄胡兒歸舊國。
山川萬里復邊戍，背面無由得消息。
淚痕滿面對殘陽，終日依依向南北。

title:琴曲歌辭 胡笳十八拍 第十四拍
authors:劉商
paragraphs:
莫以胡兒可羞恥，恩情亦各言其子。
手中十指有長短，截之痛惜皆相似。
還鄉豈不見親族，念此飄零隔生死。
南風萬里吹我心，心亦隨風渡遼水。

title:琴曲歌辭 胡笳十八拍 第十五拍
authors:劉商
paragraphs:
歎息襟懷無定分，當時怨來歸又恨。
不知愁怨意若何？似有鋒鋩擾方寸。
悲歡竝行情未快，心意相尤自相問。
不緣生得天屬親，豈向仇讐結恩信。

title:琴曲歌辭 胡笳十八拍 第十六拍
authors:劉商
paragraphs:
去時只覺天蒼蒼，歸日始知胡地長。
重陰白日落何處？秋鴈所向應南方。
平沙四顧自迷惑，遠近悠悠隨鴈行。
征途未盡馬蹄盡，不見行人邊草黃。

title:琴曲歌辭 胡笳十八拍 第十七拍
authors:劉商
paragraphs:
行盡胡天千萬里，惟見黃沙白雲起。
馬飢跑雪銜草根，人渴敲冰飲流水。
燕山髣髴辨烽戍，鼙鼓如聞漢家壘。
努力前程是帝鄉，生前免向胡中死。

title:琴曲歌辭 胡笳十八拍 第十八拍
authors:劉商
paragraphs:
歸來故鄉見親族，田園半蕪春草綠。
明燭重然煨燼灰，寒泉更洗沈泥玉。
載持巾櫛禮儀好，一弄絲桐生死足。
出入關山十二年，哀情盡在胡笳曲。

title:琴曲歌辭 飛龍引二首 一
authors:李白
paragraphs:
黃帝鑄鼎於荆山，鍊丹砂。
丹砂成黃金，騎龍飛上太清家。
雲愁海思令人嗟，宮中綵女顏如花。
飄然揮手凌紫霞，從風縱體登鑾車。
登鑾車，侍軒轅。
遨遊青天中，其樂不可言。

title:琴曲歌辭 飛龍引二首 二
authors:李白
paragraphs:
鼎湖流水清且閑，軒轅去時有弓劒。
古人傳道留其間，後宮嬋娟多花顏。
乘鸞飛煙亦不還，騎龍攀天造天關。
造天關，聞天語，長雲河車載玉女。
載玉女，過紫皇，紫皇乃賜白兔所擣之藥，後天而老凋三光。
下視瑤池見王母，蛾眉蕭颯如秋霜。

title:琴曲歌辭 烏夜啼引
authors:張籍
paragraphs:
秦烏啼啞啞，夜啼長安吏人家。
吏人得罪囚在獄，傾家賣產將自贖。
少婦起聽夜啼烏，知是官家有赦書。
下牀心喜不重寐，未明上堂賀舅姑。
少婦語啼烏，汝啼慎勿虛。
借汝庭樹作高巢，年年不令傷爾雛。

title:琴曲歌辭 宛轉歌 一
authors:郎大家宋氏
paragraphs:
風已清，月朗琴復鳴。
掩抑非千態，殷勤是一聲。
歌宛轉，宛轉和且長。
願爲雙鴻鵠，比翼共翱翔。

title:琴曲歌辭 宛轉歌 二
authors:郎大家宋氏
paragraphs:
日已暮，長簷鳥應度。
此時望君君不來，此時思君君不顧。
歌宛轉，宛轉那能異棲宿。
願爲形與影，出入恆相逐。

title:琴曲歌辭 宛轉歌二首 一
authors:劉方平
paragraphs:
星參差，月二八，燈五枝。
黃鶴瑤琴將別去，芙蓉羽帳惜空垂。
歌宛轉，宛轉恨無窮。
願爲波與浪，俱起碧流中。

title:琴曲歌辭 宛轉歌二首 二
authors:劉方平
paragraphs:
曉將近，黃姑織女銀河盡。
九華錦衾無復情，千金寶鏡誰能引。
歌宛轉，宛轉傷別離。
願作楊與柳，同向玉窗垂。

title:琴曲歌辭 宛轉行
authors:張籍
paragraphs:
華屋重翠幄，綺席雕象牀。
遠漏微更疎，薄衾中夜涼。
爐氳暗裴回，寒燈背斜光。
妍姿結宵態，寢臂幽夢長。
宛轉復宛轉，憶憶更未央。

title:琴曲歌辭 王敬伯歌
authors:李端
paragraphs:
妾本舟中客，聞君江上琴。
君初感妾歎，妾亦感君心。
遂出合歡被，同爲交頸禽。
傳杯惟畏淺，接膝猶嫌遠。
侍婢奏箜篌，女郎歌宛轉。
宛轉怨如何，中庭霜漸多。
霜多葉可惜，昨日非今夕。
徒結萬里歡，終成一宵客。
王敬伯，淥水青山從此隔。

title:琴曲歌辭 三峽流泉歌
authors:李季蘭
paragraphs:
妾家本住巫山雲，巫山流水常自聞。
玉琴彈出轉寥敻，直似當時夢中聽。
三峽流泉幾千里，一時流入深閨裏。
巨石奔崖指下生，飛波走浪弦中起。
初疑噴湧含雷風，又似嗚咽流不通。
回湍曲瀨勢將盡，時復滴瀝平沙中。
憶昔阮公爲此曲，能使仲容聽不足。
一彈既罷復一彈，願似流泉鎮相續。

title:琴曲歌辭 風入松歌
authors:僧皎然
paragraphs:
西嶺松聲落日秋，千枝萬葉風颼飀。
美人援琴弄成曲，寫得松間聲斷續。
聲斷續，清我魂，流波壞陵安足論。
美人夜坐月明裏，含少商兮照清徵。
風何淒兮飄飉，攪寒松兮又夜起。
夜未央，曲何長，金徽更促聲泱泱。
何人此時不得意，意苦弦悲聞客堂。

title:琴曲歌辭 秋風引
authors:劉禹錫
paragraphs:
何處秋風至？蕭蕭送鴈羣。
朝來入庭樹，孤客最先聞。

title:琴曲歌辭 明月引
authors:盧照鄰
paragraphs:
洞庭波起兮鴻鴈翔，風瑟瑟兮野蒼蒼。
浮雲卷靄，明月流光。
荆南兮趙北，碣石兮瀟湘。
澄清規於萬里，照離思於千行。
橫桂枝於西第，繞菱花於北堂。
高樓思婦，飛蓋君王。
文姬絕域，侍子他鄉。
見胡鞍之似練，知漢劒之如霜。
試登高而極目，莫不變而迴腸。

title:琴曲歌辭 明月歌
authors:閻朝隱
paragraphs:
梅花雪白柳葉黃，雲霧四起月蒼蒼，箭水泠冷刻漏長。
揮玉指，拂羅裳，爲君一奏楚明光。

title:琴曲歌辭 綠竹引
authors:宋之問
paragraphs:
青溪綠潭潭水側，修竹嬋娟同一色。
徒生仙實鳳不遊，老死空山人詎識。
妙年秉願逃俗紛，歸臥嵩丘弄白雲。

title:琴曲歌辭 山人勸酒
authors:李白
paragraphs:
蒼蒼雲松，落落綺皓。
春風爾來爲阿誰，胡蝶忽然滿芳草。
秀眉霜雪顏桃花，骨青髓綠長美好。
稱是秦時避世人，勸酒相歡不知老。
各守兔鹿志，恥隨龍虎爭。
歘起佐太子，漢王乃復驚。
顧謂戚夫人，彼翁羽翼成。
歸來南山下，泛若雲無情。
舉觴酹巢由，洗耳何獨清？浩歌望嵩嶽，意氣還相傾。

title:琴曲歌辭 幽澗泉
authors:李白
paragraphs:
拂彼白石，彈吾素琴。
幽澗愀兮流泉深，善手明徽高張清。
心寂歷似千古，松颼飀兮萬尋。
中見愁猨弔影而危處兮，呌秋木而長吟。
客有哀時失志而聽者，淚淋浪以霑襟。
乃緝商綴羽，潺湲成音。
吾但寫聲發情於妙指，殊不知此曲之古今。
幽澗泉，鳴深林。

title:琴曲歌辭 龍宮操
authors:顧況
paragraphs:
龍宮月明光參差，精衛銜石東飛時。
鮫人織綃采藕絲，翻江倒海傾吳蜀。
漢女江妃杳相續，龍王宮中水不足。

title:琴曲歌辭 飛鳶操
authors:劉禹錫
paragraphs:
鳶飛杳杳青雲裏，鳶鳴蕭蕭風四起。
旗尾飄揚勢漸高，箭頭砉劃聲相似。
長空悠悠霽日懸，六翮不動凝飛煙。
遊鶤翔鴈出其下，慶雲清景相迴旋。
忽聞飢烏一噪聚，瞥下雲中爭腐鼠。
騰音礪吻相喧呼，仰天大嚇疑鴛雛。
畏人避犬投高處，俛啄無聲猶屢顧。
青鳥自愛玉山禾，仙禽徒貴華亭露。
樸𣙙危巢向暮時，毰毸飽腹蹲枯枝。
遊童挾彈一麾肘，臆碎羽分人不悲。
天生衆禽各有類，威鳳文章在仁義。
鷹隼儀形螻蟻心，雖能戾天何足貴。

title:琴曲歌辭 昇仙操
authors:李羣玉
paragraphs:
嬴女去秦宮，瓊簫生碧空。
鳳臺閉煙霧，鸞吹飄天風。
復聞周太子，亦遇浮丘公。
叢簧發仙弄，輕舉紫霞中。
濁世不久住，清都路何窮。
一去霄漢上，世人那得逢。

title:琴曲歌辭 司馬相如琴歌
authors:張祜
paragraphs:
鳳兮鳳兮非無凰，山重水闊不可量。
梧桐結陰在朝陽，濯羽弱水鳴高翔。

title:琴曲歌辭 霍將軍
authors:崔顥
paragraphs:
長安甲第高入雲，誰家居住霍將軍。
日晚朝回擁賓從，路傍揖拜何紛紛。
莫言炙手手可熱，須臾火盡灰亦滅。
莫言貧賤即可欺，人生富貴自有時。
一朝天子賜顏色，世上悠悠應自知。

title:琴曲歌辭 琴歌
authors:顧況
paragraphs:
琴調秋些，胡風遶雪。
峽泉生咽，佳人愁些。

title:雜曲歌辭 秦女休行
authors:李白
paragraphs:
西門秦氏女，秀色如瓊花。
手揮白楊刀，清晝殺讐家。
羅袖灑赤血，英聲凌紫霞。
直上西山去，關吏相邀遮。
壻爲燕國王，身被詔獄加。
犯刑若履虎，不畏落爪牙。
素頸未及斷，摧眉伏泥沙。
金雞忽放赦，大辟得寬賒。
何慙聶政姊，萬古共驚嗟。

title:雜曲歌辭 出門行二首 一
authors:孟郊
paragraphs:
長河悠悠去無極，百齡同此可歎息。
秋風白露霑人衣，壯心凋落奪顏色。
少年出門將訴誰，川無梁兮路無岐。
一聞陌上苦寒奏，使我佇立驚且悲。
君今得意厭粱肉，豈復念我貧賤時。

title:雜曲歌辭 出門行二首 二
authors:孟郊
paragraphs:
海風蕭蕭天雨霜，窮愁獨坐夜何長？驅車舊憶太行險，始知遊子悲故鄉。
美人相思隔天闕，長望雲端不可越。
手持琅玕欲有贈，愛而不見心斷絕。
南山峨峨白石爛，碧海之波浩漫漫。
參辰出沒不相待，我欲橫天無羽翰。

title:雜曲歌辭 出門行
authors:元稹
paragraphs:
兄弟同出門，同行不同志。
悽悽分岐路，各各營所爲。
兄上荆山巔，翻石辨虹氣。
弟沈滄海底，偷珠待龍睡。
出門不數年，同歸亦同遂。
俱用私所珍，升沈自茲異。
獻珠龍王宮，值龍覓珠次。
但喜復得珠，不求珠所自。
酬客雙龍女，授客六龍轡。
遣充行雨神，雨澤隨客意。
雩夏鐘鼓繁，禜秋玉帛積。
彩色畫廊廟，奴僮被珠翠。
驥騄千萬雙，鴛鴦七十二。
言者禾稼枯，無人敢輕議。
其兄因獻璞，再刖不履地。
門戶親戚疎，匡牀妻妾棄。
銘心有所待，視足無所愧。
持璞自枕頭，淚痕雙血漬。
一朝龍醒寤，本問偷珠事。
因知行雨偏，妻子五刑備。
仁兄捧屍哭，勢友掉頭諱。
喪車黔首葬，弔客青蠅至。
楚有望氣人，王前忽長跪。
賀王得貴寶，不遠王所莅。
求之果如言，剖則浮雲膩。
白珩無顏色，垂棘有瑕累。
在楚列地封，入趙連城貴。
秦遣李斯書，書爲傳國瑞。
秦亡漢魏傳，傳者得神器。
卞和名永永，與寶不相墜。
勸爾出門行，行難莫行易。
易得還易失，難同亦難離。
善賈識貪廉，良田無稙穉。
磨劒莫磨錐，磨錐成小利。

title:雜曲歌辭 出自薊北門行
authors:李白
paragraphs:
虜陣橫北荒，胡星曜精芒。
羽書速驚電，烽火晝連光。
虎竹救邊急，戎車森已行。
明主不安席，按劒心飛揚。
推轂出猛將，連旗登戰場。
兵威衝絕漠，殺氣凌穹蒼。
列卒赤山下，開營紫塞傍。
途冬沙風緊，旌旗颯凋傷。
[畫]角悲海月，征衣卷天霜。
揮刃斬樓蘭，彎弓射賢王。
單于一平蕩，種落自奔亡。
收功報天子，行歌歸咸陽。

title:雜曲歌辭 薊門行五首 一
authors:高適
paragraphs:
邊城十一月，雨雪亂霏霏。
元戎號令嚴，人馬亦輕肥。
羌胡無盡日，征戰幾人歸。

title:雜曲歌辭 薊門行五首 二
authors:高適
paragraphs:
幽州多騎射，結髮重橫行。
一朝事將軍，出入有聲名。
紛紛獵秋草，相向角弓鳴。

title:雜曲歌辭 薊門行五首 三
authors:高適
paragraphs:
薊門逢古老，獨立思氛氳。
一身既零丁，頭鬢白紛紛。
勳庸今已矣，不識霍將軍。

title:雜曲歌辭 薊門行五首 四
authors:高適
paragraphs:
茫茫長城外，日沒更煙塵。
胡騎雖憑陵，漢兵不顧身。
古樹滿空塞，黃雲愁殺人。

title:雜曲歌辭 薊門行五首 五
authors:高適
paragraphs:
漢家能用武，開拓窮異域。
戍卒厭糠覈，降胡飽衣食。
開亭試一望，吾欲涕霑臆。

title:雜曲歌辭 薊門行
authors:李希仲
paragraphs:
旄頭有精芒，胡騎獵秋草。
羽檄南渡河，邊庭用兵早。
漢家愛征戰，宿將今已老。
辛苦羽林兒，從戎榆關道。
一身救邊速，烽火連薊門。
前軍鳥飛斷，格鬬塵沙昏。
寒日鼓聲急，單于夜火奔。
當須徇忠義，身死報國恩。

title:雜曲歌辭 君子有所思行
authors:李白
paragraphs:
紫閣連終南，青冥天倪色。
憑崖望咸陽，宮闕羅北極。
萬井驚畫出，九衢如弦直。
渭水清銀河，橫天流不息。
朝野盛文物，衣冠何翕赩。
廐馬散連山，軍容威絕域。
伊皐運元化，衛霍輸筋力。
歌鐘樂未休，榮去老還逼。
圓光過滿缺，太陽移中昃。
不散東海金，何爭西輝匿。
無作牛山悲，惻愴淚霑臆。

title:雜曲歌辭 君子有所思行 一
authors:僧貫休
paragraphs:
我愛正考甫，思賢作商頌。
我愛揚子雲，理亂皆如鳳。
振衣中夜起，露花香旖旎。
撲碎驪龍明月珠，敲出鳳凰五色髓。
陋卷蕭蕭風淅淅，緬想斯人勝珪璧。
寂寥千載不相逢，無限區區盡虛擲。
君不見沈約道，佳人不在茲，春光爲誰惜。

title:雜曲歌辭 君子有所思行 二
authors:僧貫休
paragraphs:
安得龍猛筆，點石爲黃金。
散問酷吏家，使無貪殘心。
甘棠密葉成翠幄，潁鳳不來天地塞。
所以傾城人，如今不可得。

title:雜曲歌辭 傷歌行
authors:張籍
paragraphs:
黃門詔下促收捕，京兆君繫御史府。
出門無復部曲隨，親戚相逢不容語。
辭成謫尉南海州，受命不得須臾留。
身著青衫騎惡馬，東門之東無送者。
郵夫防吏急喧驅，往往驚墮馬蹏下。
長安里中荒大宅，朱門已除十二戟。
高堂舞榭鎖管弦，美人遙望西南天。

title:雜曲歌辭 傷歌行
authors:孟郊
paragraphs:
衆毒蔓貞松，一枝難久榮。
豈知黃庭客，仙骨生不成。
春色舍芳蕙，秋風遶枯莖。
彈琴不成曲，始覺知音傾。
館月改舊照，弔賓寫餘情。
還舟空江上，波浪送銘旌。

title:雜曲歌辭 傷歌行
authors:莊南傑
paragraphs:
兔走鳥飛不相見，人事依稀速如電。
王母夭桃一度開，玉樓紅粉千回變。
車馳馬走咸陽道，石家舊宅空荒草。
秋雨無情不惜花，芙蓉一一驚香倒。
勸君莫謾栽荆棘，秦皇虛費驅山力。
英風一去更無言，白骨沈埋暮山碧。

title:雜曲歌辭 悲歌
authors:李白
paragraphs:
悲來乎，悲來乎！主人有酒且莫斟，聽我一曲悲來吟。
悲來不吟還不笑，天下無人知我心。
君有數斗酒，我有三尺琴。
琴鳴酒樂兩相得，一杯不啻千鈞金。
悲來乎，悲來乎！天雖長，地雖久，金玉滿堂應不守。
富貴百年能幾何？死生一度人皆有。
孤猨坐啼墳上月，且須一盡杯中酒。
悲來乎，悲來乎！鳳鳥不至河無圖，微子去之箕子奴。
漢帝不憶李將軍，楚王放却屈大夫。
悲來乎，悲來乎！秦家李斯早追悔，虛名撥向身之外。
范子何曾愛五湖，功成名遂身自退。
劒是一夫用，書能知姓名。
惠施不肯干萬乘，卜式未必窮一經。
還須黑頭取方伯，莫謾白首爲儒生。

title:雜曲歌辭 悲哉行
authors:孟雲卿
paragraphs:
孤兒去慈親，遠客喪主人。
莫吟苦辛曲，誰忍聞可聞。
可聞不可說，去去無期別。
行人念前程，不待參辰沒。
朝亦常苦飢，暮亦常苦飢。
飄飄萬餘里，貧賤多是非。
少年莫遠遊，遠遊多不歸。

title:雜曲歌辭 悲哉行
authors:白居易
paragraphs:
悲哉爲儒者，力學不能疲。
讀書眼欲暗，秉筆手生胝。
十上方一第，成名常苦遲。
縱有宦達者，兩鬢已成絲。
可憐少壯日，適在窮賤時。
丈夫老且病，焉用富貴爲。
沈沈朱門宅，中有乳臭兒。
狀貌如婦人，光明膏粱肌。
手不把書卷，身不擐戎衣。
二十襲封爵，門承勳戚資。
春來日日出，服御何輕肥。
朝從博徒飲，暮有倡樓期。
評封還酒債，堆金選蛾眉。
聲色狗馬外，其餘一無知。
山苗與澗松，地勢隨高卑。
古來無奈何，非君獨傷悲。

title:雜曲歌辭 悲哉行
authors:鮑溶
paragraphs:
促促晨復昏，死生同一源。
貴年不懼老，賤老傷久存。
朗朗哭前歌，絳旌引幽魂。
來爲千金子，去臥百草根。
黃土塞生路，悲風送回轅。
金鞍舊良馬，四顧不出門。
生結千歲念，榮及百代孫。
黃金買性命，白刃讐一言。
寧知北山上，松柏侵田園。

title:雜曲歌辭 妾薄命
authors:崔國輔
paragraphs:
雖入秦帝宮，不上秦帝牀。
夜夜玉窗裏，與他卷羅裳。

title:雜曲歌辭 妾薄命
authors:武平一
paragraphs:
有女妖且麗，裴回湘水湄。
水湄蘭杜芳，采之將寄誰。
瓠犀發皓齒，雙蛾嚬翠眉。
紅臉如開蓮，素膚若凝脂。
綽約多逸態，輕盈不自持。
常矜絕代色，復恃傾城姿。
子夫前入侍，飛燕復當時。
正悅掌中舞，寧哀團扇詩。
洛川昔云遇，高唐今尚違。
幽閤禽雀噪，閑階草露滋。
流景一何速，年華不可追。
解佩安何贈，怨咽空自悲。

title:雜曲歌辭 妾薄命
authors:李百藥
paragraphs:
團扇秋風起，長門夜月明。
羞聞拊背人，恨說舞腰輕。
太常應已醉，劉君恆帶酲。
橫陳每虛設，吉夢竟何成。

title:雜曲歌辭 妾薄命
authors:杜審言
paragraphs:
草綠長門閉，苔青永巷幽。
寵移新愛奪，泣下故情留。
啼鳥驚殘夢，飛花攪獨愁。
自憐春色罷，團扇復迎秋。

title:雜曲歌辭 妾薄命
authors:劉元淑
paragraphs:
自從離別守空閨，遙聞征戰起雲梯。
夜夜愁君遼海外，年年棄妾渭橋西。
陽春白日照空暖，紫燕銜花向庭滿。
綵鸞琴裏怨聲多，飛鵲鏡前妝梳斷。
誰家夫壻不從征，應是漁陽別有情。
莫道紅顏燕地少，家家還似洛陽城。
且逐新人殊未歸，還令秋至夜霜飛。
北斗星前橫度鴈，南樓月下擣寒衣。
夜深聞鴈腸欲絕，獨坐縫衣燈又滅。
暗啼羅帳空自憐，夢度陽關向誰說。
每憐容貌宛如神，如何薄命不勝人。
願君朝夕燕山至，好作明年楊柳春。

title:雜曲歌辭 妾薄命
authors:李白
paragraphs:
漢帝重阿嬌，貯之黃金屋。
咳唾落九天，隨風生珠玉。
寵極愛還歇，妒深情却疎。
長門一步地，不肯暫回車。
雨落不上天，水覆難再收。
君情與妾意，各自東西流。
昔日芙蓉花，今成斷根草。
以色事他人，能得幾時好。

title:雜曲歌辭 妾薄命
authors:孟郊
paragraphs:
不惜十指弦，爲君千萬彈。
常恐新聲至，坐使故聲殘。
棄置今日悲，即是昨日歡。
將新變故易，持故爲新難。
青山有蘼蕪，淚葉長不乾。
空令後代人，采掇幽思攢。

title:雜曲歌辭 妾薄命
authors:張籍
paragraphs:
薄命婦，良家子，無事從軍去萬里。
漢家天子平四夷，護羌都尉裹屍歸。
念君此行爲死別，對君裁縫泉下衣。
與君一日爲夫婦，千年萬歲亦相守。
君愛龍城征戰功，妾願青樓歡樂同。
人生各各有所欲，詎得將心入君腹。

title:雜曲歌辭 妾薄命三首 一
authors:李端
paragraphs:
憶妾初嫁君，花鬟如綠雲。
回燈入綺帳，對面脫羅裙。
折步教人學，偷香與客熏。
容顏南國重，名字北方聞。
一從失恩意，轉覺身憔悴。
對鏡不梳頭，倚窗空落淚。
新人莫恃新，秋至會無春。
從來閉在長門者，必是宮中第一人。

title:雜曲歌辭 妾薄命三首 二
authors:李端
paragraphs:
玉壘城邊爭走馬，銅蹏市裏共乘舟。
鳴環動佩思無盡，掩袖低巾淚不流。
疇昔將歌邀客醉，如今欲舞對君羞。
忍懷賤妾平生曲，獨上襄陽舊酒樓。

title:雜曲歌辭 妾薄命三首 三
authors:李端
paragraphs:
自從君棄妾，憔悴不羞人。
惟餘壞粉淚，未免映衫勻。

title:雜曲歌辭 妾薄命
authors:盧綸
paragraphs:
妾年初二八，兩度嫁狂夫。
薄命今猶在，堅貞掃地無。

title:雜曲歌辭 妾薄命
authors:盧弼
paragraphs:
君恩已斷盡成空，追想嬌歡恨莫窮。
長爲蕣華光曉日，誰知團扇送秋風。
黃金買賦心徒切，清路飛塵信莫通。
閑凭玉欄思舊事，幾回春暮泣殘紅。

title:雜曲歌辭 妾薄命
authors:胡曾
paragraphs:
阿嬌初失漢皇恩，舊賜羅衣亦罷熏。
欹枕夜悲金屋雨，卷簾朝泣玉樓雲。
宮前葉落鴛鴦瓦，架上塵生翡翠裙。
龍騎不巡時漸久，長門長掩綠苔文。

title:雜曲歌辭 妾薄命
authors:王貞白
paragraphs:
薄命頭欲白，頻年嫁不成。
秦娥未十五，昨夜事公卿。
豈有機杼力，空傳歌舞名。
妾專修婦德，媒氏却相輕。

title:雜曲歌辭 羽林行
authors:王建
paragraphs:
長安惡少出名字，樓下劫商樓上醉。
天明下直明光宮，散入五陵松柏中。
百回殺人身合死，赦書尚有收城功。
九衢一日消息定，鄉吏籍中重改姓。
出來依舊屬羽林，立在殿前射飛禽。

title:雜曲歌辭 羽林行
authors:孟郊
paragraphs:
朔雪寒斷指，朔風勁裂冰。
胡中射鵰者，此日猶不能。
翩翩羽林兒，錦臂飛蒼鷹。
揮鞭決白馬，走出黃河凌。

title:雜曲歌辭 羽林行
authors:鮑溶
paragraphs:
朝出羽林宮，入參雲臺議。
獨請萬里行，不奏和親事。
君王重年少，深納開邊利。
寶馬雕玉鞍，一朝從萬騎。
煌煌都門外，祖帳光七貴。
歌鐘樂行軍，雲物慘別地。
簫笳整部曲，幢蓋動郊次。
臨風親戚懷，滿袖兒女淚。
行行復何贈，長劒報恩字。

title:雜曲歌辭 白馬篇
authors:李白
paragraphs:
龍馬花雪毛，金鞍五陵豪。
秋霜切玉劒，落日明珠袍。
鬬雞事萬乘，軒蓋一何高。
弓摧宜山虎，手接泰山猱。
酒後競風彩，三杯弄寶刀。
殺人如翦草，劇孟同遊遨。
發憤去函谷，從軍向臨洮。
叱咤萬戰場，匈奴盡波濤。
歸來使酒氣，未肯拜蕭曹。
羞入原憲室，荒徑隱蓬蒿。

title:雜曲歌辭 升天行
authors:僧齊己
paragraphs:
身不沈，骨不重，驅青鸞，駕白鳳。
幢蓋飄飄入冷空，天風瑟瑟星河動。
瑤闕參差阿母家，樓臺戲閉凝彤霞。
五三仙子乘龍車，堂前碾爛蟠桃花。
回頭却顧蓬山頂，一點濃嵐在深井。

title:雜曲歌辭 神仙曲
authors:李賀
paragraphs:
碧峰海面藏靈書，上帝揀作神仙居。
晴時笑語聞空虛，鬬乘巨浪騎鯨魚。
春羅翦字邀王母，共宴紅樓最深處。
鶴羽衝風過海遲，不如卻使青龍去。
猶疑王母不相許，垂露娃鬟更傳語。

title:雜曲歌辭 北風行
authors:李白
paragraphs:
燭龍棲寒門，光曜猶旦開。
日月照之何不及此，惟有北風怒號天上來。
燕山雪花大如席，片片吹落軒轅臺。
幽州思婦十二月，停歌罷笑雙蛾摧。
倚門望行人，念君長城苦寒良可哀。
別時提劒救邊去，遺此虎文金髀釵。
中有一雙白羽箭，蜘蛛結網生塵埃。
箭空在，人今戰死不復迴。
不忍見此物，焚之已成灰。
黃河捧土尚可塞，北風雨雪恨難裁。

title:雜曲歌辭 苦熱行
authors:王維
paragraphs:
赤日滿天地，火雲成山嶽。
草木盡焦卷，川澤皆竭涸。
輕紈覺衣重，密樹苦陰薄。
莞簟不可近，絺綌再三濯。
思出宇宙外，曠然在寥廓。
長風萬里來，江海蕩煩濁。
却顧身爲患，始知心未覺。
忽入甘露門，宛然清涼樂。

title:雜曲歌辭 苦熱行
authors:王轂
paragraphs:
祝融南來鞭火龍，火旗焰焰燒天紅。
日輪當午凝不去，萬國如在洪爐中。
五嶽翠乾雲彩滅，陽侯海底愁波竭。
何當一夕金風發？爲我掃却天下熱。

title:雜曲歌辭 苦熱行
authors:僧皎然
paragraphs:
六月金數伏，茲辰日在庚。
炎曦曝肌膚，毒霧昏檐楹。
安得奮翅翮，超遙出雲征。
不知天地心，如何匠生成。
火德燒百卉，瑤草不及榮。
省客當此時，忽貽懷中瓊。
捧翫煩袂滌，嘯歌美風生。
遲君佐元氣，調使四序平。
中令霜不祅，火餘氣常貞。
江南詩騷客，休吟苦熱行。

title:雜曲歌辭 苦熱行
authors:僧齊己
paragraphs:
離宮劃開赤帝怒，喝起六龍奔日馭。
下土熬熬若煎煮，蒼生惶惶無處處。
火雲崢嶸焚泬寥，東皐老農腸欲焦。
何當一雨蘇我苗？爲君擊壞歌帝堯。

title:雜曲歌辭 太行苦熱行
authors:劉長卿
paragraphs:
迢迢太行路，自古稱險惡。
千騎儼欲前，羣峯望如削。
火雲從中起，仰視飛鳥落。
汗馬臥高原，危旌倚長薄。
清風何不至？赤日方煎爍。
石露山木焦，鱗窮水泉涸。
九重今旰食，萬里傳明略。
諸將候軒車，元兇愁鼎鑊。
何勞短兵接，自有長纓縛。
通越事豈難，渡瀘功未博。
朝辭羊腸坂，夕望貝丘郭。
漳水斜遶營，常山遙入幕。
永懷姑蘇下，因寄建安作。
白雪和誠難，滄波意空託。
陳琳書記好，王粲從軍樂。
早晚歸漢庭，隨君上麟閣。

title:雜曲歌辭 太行苦熱行
authors:獨孤及
paragraphs:
駟馬上太行，修途亙遼碣。
王程無留駕，日昃未遑歇。
請問此何時，恢台朱明月。
長蛇稽天討，上將方北伐。
明主命使臣，皇華得時傑。
已忘羊腸險，豈憚溫風入。
搖策汗滂沲，登崖思紆結。
炎雲如煙火，溪谷將恐竭。
晝景赩可畏，涼飆何由發？山長飛鳥墮，目極行車絕。
趙魏方俶擾，安危俟明哲。
歸路豈不懷，飲冰有苦節。
會同傳檄至，疑議立談決。
況有阮元瑜，翩翩秉書札。
起予歌赤坂，永好踰白雪。
維念剖竹人，無因執羈紲。

title:雜曲歌辭 春日行
authors:李白
paragraphs:
深宮高樓入紫清，金作蛟龍盤繡楹。
佳人當窗弄白日，弦將手語彈鳴箏。
春風吹落君王耳，此曲乃是升天行。
因出天池汎蓬瀛，樓船蹙沓波浪驚。
三千雙蛾獻歌笑，撾鐘考鼓宮殿傾。
萬姓聚舞歌太平，我無爲，人自寧。
三十六帝欲相迎，仙人飄翩下雲軿。
帝不去，留鎬京。
安能爲軒轅，獨往入窅冥。
小臣拜獻南山壽，陛下萬古垂鴻名。

title:雜曲歌辭 春日行
authors:張籍
paragraphs:
春日融融池上暖，竹牙出土蘭心短。
草堂晨起酒半醒，家僮報我園花滿。
頭上皮冠未曾整，直入花間不尋徑。
樹樹殷勤盡遶行，舉枝未徧春日暝。
不用積金著青天，不用服藥求神仙。
但願園裏花長好，一生飲酒花前老。

title:雜曲歌辭 朗月行
authors:李白
paragraphs:
小時不識月，呼作白玉盤。
又疑瑤臺鏡，飛在青雲端。
仙人垂兩足，桂樹作團團。
白兔擣藥成，問言與誰餐。
蟾蜍蝕圜影，天明夜已殘。
羿昔落九烏，天人清且安。
陰精此淪惑，去去不足觀。
憂來其如何？惻愴摧心肝。

title:雜曲歌辭 前有一尊酒行二首 一
authors:李白
paragraphs:
春風東來忽相過，金尊綠酒生微波。
落花紛紛稍覺多，美人欲醉朱顏酡。
青軒桃李能幾何？流光欺人忽蹉跎。
君起舞，日西夕，當年意氣不肯傾，白髮如絲歎何益。

title:雜曲歌辭 前有一尊酒行二首 二
authors:李白
paragraphs:
琴奏龍門之綠桐，玉壺美酒清若空。
催弦拂柱與君飲，看朱成碧顏始紅。
胡姬貌如花，當鑪笑春風。
笑春風，舞羅衣，君今不醉欲安歸。

title:雜曲歌辭 緩歌行
authors:李頎
paragraphs:
小來託身攀貴遊，傾財破產無所憂。
暮擬經過石渠署，朝將出入銅龍樓。
結交杜陵輕薄子，謂言可生復可死。
一沈一浮會有時，棄我翻然如脫屣。
男兒立身須自彊，十五閉戶潁水陽。
業就功成見明主，擊鐘鼎食坐華堂。
二八蛾眉梳墮馬，美酒清歌曲房下。
文昌宮中賜錦衣，長安陌上退朝歸。
五侯賓從莫敢視，三省官僚揖者稀。
早知今日讀書是，悔作從來任俠非。

title:雜曲歌辭 結客少年場行
authors:虞世南
paragraphs:
韓魏多奇節，倜儻遺名利。
共矜然諾心，各負縱橫志。
結友一言重，相思千里至。
綠沈明月弦，金絡浮雲轡。
吹簫入吳市，擊筑游燕肆。
尋源博望侯，結客遠相求。
少年重一顧，長驅背隴頭。
燄燄霜戈動，耿耿劒虹浮。
天山冬夏雪，交河南北流。
雲起龍沙暗，木落鴈行秋。
輕生徇知己，非是爲身謀。

title:雜曲歌辭 結客少年場行
authors:虞羽客
paragraphs:
幽幷俠少年，金絡控連錢。
竊符方救趙，擊筑正懷燕。
輕生辭鳳闕，揮袂上祁連。
陸離橫寶劒，出沒驚徂旃。
蒙輪恆顧敵，超乘忽爭先。
摧枯逾百戰，拓地遠三千。
骨都魂已散，樓蘭首復傳。
龍城含曉霧，瀚海隔遙天。
歌吹金微返，振旅玉門旋。
烽火今已息，非復照甘泉。

title:雜曲歌辭 結客少年場行
authors:盧照鄰
paragraphs:
長安重遊俠，洛陽富才雄。
玉劒浮雲騎，金鞍明月弓。
鬬雞過渭北，走馬向關東。
孫賓遙見待，郭解暗相通。
不受千金爵，誰論萬里功。
將軍下天上，虜騎入雲中。
烽火夜似月，兵氣曉成虹。
橫行徇知己，負羽遠從戎。
龍旌昏朔霧，鳥陣卷寒風。
追奔瀚海咽，戰罷陰山空。
歸來謝天子，何如馬上翁。

title:雜曲歌辭 結客少年場行
authors:李白
paragraphs:
紫燕黃金瞳，啾啾搖綠鬉。
平明相馳逐，結客洛門東。
少年學劒術，凌轢白猨公。
珠袍曳錦帶，七首插吳鴻。
由來萬夫勇，挾此生雄風。
託交從劇孟，買醉入新豐。
笑盡一杯酒，殺人都市中。
羞道易水寒，從令日貫虹。
燕丹事不立，虛沒秦帝宮。
舞陽死灰人，安可與成功。

title:雜曲歌辭 結客少年場行
authors:沈彬
paragraphs:
重義輕生一劒知，白虹貫日報讐歸。
片心惆悵清平世，酒市無人問布衣。

title:雜曲歌辭 少年子
authors:李百藥
paragraphs:
少年飛翠蓋，上路動金鑣。
始酌文君酒，新吹弄玉簫。
少年不歡樂，何以盡芳朝。
千金笑裏面，一搦抱中腰。
挂冠豈憚宿，迎拜不勝嬌。
寄語少年子，無辭歸路遙。

title:雜曲歌辭 少年子
authors:李白
paragraphs:
青雲少年子，挾彈章臺左。
鞍馬四邊開，突如流星過。
金丸落飛鳥，夜入瓊樓臥。
夷齊是何人？獨守西山餓。

title:雜曲歌辭 少年樂
authors:李賀
paragraphs:
芳草落花如錦地，二十長遊醉鄉裏。
紅纓不重白馬驕，垂柳金絲香拂水。
吳娥未笑花不開，綠鬢聳墮蘭雲起。
陸郎倚醉牽羅袂，奪得寶釵金翡翠。

title:雜曲歌辭 少年樂
authors:張祜
paragraphs:
二十便封侯，名居第一流。
綠鬟深小院，清管下高樓。
醉把金船擲，閑敲玉鐙遊。
帶盤紅鼹鼠，袍砑紫犀牛。
錦袋歸調箭，羅鞋起撥毬。
眼前長貴盛，那信世間愁。

title:雜曲歌辭 少年行三首 一
authors:李白
paragraphs:
擊筑飲美酒，劒歌易水湄。
經過燕太子，結託幷州兒。
少年負壯氣，奮烈自有時。
因聲魯句踐，爭情勿相欺。

title:雜曲歌辭 少年行三首 二
authors:李白
paragraphs:
五陵年少金市東，銀鞍白馬度春風。
落花踏盡遊何處？笑入胡姬酒肆中。

title:雜曲歌辭 少年行三首 三
authors:李白
paragraphs:
君不見淮南少年遊俠客，白日毬獵夜擁擲。
呼盧百萬終不惜，報讐千里如咫尺。
少年遊俠好經過，渾身裝束皆綺羅。
蘭蕙相隨喧妓女，風光去處滿笙歌。
驕矜自言不可有，俠士堂中養來久。
好鞍好馬乞與人，十千五千旋沽酒。
赤心用盡爲知己，黃金不惜栽桃李。
桃李栽來幾度春，一回花落一回新。
府縣盡爲門下客，王侯皆是平交人。
男兒百年且樂命，何須徇書受貧病。
男兒百年且榮身，何須徇節甘風塵。
衣冠半是征戰士，窮儒浪作林泉民。
遮莫枝根長百丈，不如當代多還往。
遮莫姻親連帝城，不如當身自簪纓。
看取富貴眼前者，何用悠悠身後名。

title:雜曲歌辭 少年行四首 一
authors:王維
paragraphs:
新豐美酒斗十千，咸陽遊俠多少年。
相逢意氣爲君飲，繫馬高樓垂柳邊。

title:雜曲歌辭 少年行四首 二
authors:王維
paragraphs:
漢家君臣歡宴終，高議雲臺論戰功。
天子臨軒賜侯印，將軍佩出明光宮。

title:雜曲歌辭 少年行四首 三
authors:王維
paragraphs:
出身仕漢羽林郎，初隨驃騎戰漁陽。
孰知不向邊庭苦，縱死猶聞俠骨香。

title:雜曲歌辭 少年行四首 四
authors:王維
paragraphs:
一身能臂兩雕弧，虜騎千羣只似無。
偏坐金鞍調白羽，紛紛射殺五單于。

title:雜曲歌辭 少年行二首 一
authors:王昌齡
paragraphs:
西陵俠年少，送客過長亭。
青槐夾兩路，白馬如流星。
聞道羽書急，單于寇井陘。
氣高輕赴難，誰顧燕山銘。

title:雜曲歌辭 少年行二首 二
authors:王昌齡
paragraphs:
走馬還相尋，西樓下夕陰。
結交期一劒，留意贈千金。
高閣歌聲遠，重關柳色深。
夜閑須盡醉，莫負百年心。

title:雜曲歌辭 少年行
authors:張籍
paragraphs:
少年從出獵長楊，禁中新拜羽林郎。
獨到輦前射雙虎，君王手賜黃金鐺。
日日鬬雞都市裏，贏得寶刀重刻字。
百里報讐夜出城，平明還在倡樓醉。
遙聞虜到平陵下，不待詔書行上馬。
斬得名王獻桂宮，封侯起第一日中。
不爲六郡良家子，百戰始取邊城功。

title:雜曲歌辭 少年行三首 一
authors:李嶷
paragraphs:
十八羽林郎，戎衣事漢王。
臂鷹金殿側，挾彈玉輿旁。
馳道春風起，陪遊出建章。

title:雜曲歌辭 少年行三首 二
authors:李嶷
paragraphs:
侍獵長楊下，承恩更射飛。
塵生馬影滅，箭落鴈行稀。
薄暮歸隨仗，聯翩入瑣闈。

title:雜曲歌辭 少年行三首 三
authors:李嶷
paragraphs:
玉劒膝邊橫，金杯馬上傾。
朝遊茂陵道，暮宿鳳凰城。
豪吏多猜忌，無勞問姓名。

title:雜曲歌辭 少年行
authors:劉長卿
paragraphs:
射飛誇侍獵，行樂愛聯鑣。
薦枕青娥豔，鳴鞭白馬驕。
曲房珠翠合，深巷管弦調。
日晚春風裏，衣香滿路飄。

title:雜曲歌辭 少年行四首 一
authors:令狐楚
paragraphs:
少小邊州慣放狂，驏騎蕃馬射黃羊。
如今年事無筋力，猶倚營門數鴈行。

title:雜曲歌辭 少年行四首 二
authors:令狐楚
paragraphs:
家本清河住五城，須憑弓箭得功名。
等閑飛鞚秋原上，獨向寒雲試射聲。

title:雜曲歌辭 少年行四首 三
authors:令狐楚
paragraphs:
弓背霞明劒照霜，秋風走馬出咸陽。
未收天子河湟地，不擬回頭望故鄉。

title:雜曲歌辭 少年行四首 四
authors:令狐楚
paragraphs:
霜滿中庭月過樓，金尊玉柱對清秋。
當年稱意須爲樂，不到天明未肯休。

title:雜曲歌辭 少年行二首 一
authors:杜牧
paragraphs:
官爲駿馬監，職帥羽林兒。
兩綬藏不見，落花何處期？獵敲白玉鐙，怒袖紫金鎚。
田竇長留醉，蘇辛曲護岐。
豪持出塞節，笑別遠山眉。
捷報雲臺賀，公卿拜壽巵。

title:雜曲歌辭 少年行二首 二
authors:杜牧
paragraphs:
連環羈玉聲光碎，綠錦蔽泥虬卷高。
春風細雨走馬去，珠落璀璀白𦋺袍。

title:雜曲歌辭 少年行三首 一
authors:杜甫
paragraphs:
莫笑田家老瓦盆，自從盛酒長兒孫。
傾銀注瓦驚人眼，共醉終同臥竹根。

title:雜曲歌辭 少年行三首 二
authors:杜甫
paragraphs:
巢燕養雛渾去盡，紅花結子已無多。
黃衫年少來宜數，不見堂前東逝波。

title:雜曲歌辭 少年行三首 三
authors:杜甫
paragraphs:
馬上誰家白面郎，臨階下馬坐人牀。
不通姓字麄豪甚，指點銀瓶索酒嘗。

title:雜曲歌辭 少年行
authors:張祜
paragraphs:
少年足風情，垂鞭賣眼行。
帶金師子小，裘錦騏驎獰。
選匠裝金鐙，推錢買[鈿]箏。
李陵雖效死，時論得虛名。

title:雜曲歌辭 少年行
authors:韓翃
paragraphs:
千點斕斒噴玉驄，青絲結尾繡纏騣。
鳴鞭晚出章臺路，葉葉春依楊柳風。

title:雜曲歌辭 少年行
authors:施肩吾
paragraphs:
醉騎白馬走空衢，惡少皆稱電不如。
五鳳街頭閑勒轡，半垂衫袖揖金吾。

title:雜曲歌辭 少年行三首 一
authors:僧貫休
paragraphs:
錦衣鮮華手擎鶻，閑行氣貌多輕忽。
稼穡艱難總不知，五帝三王是何物。

title:雜曲歌辭 少年行三首 二
authors:僧貫休
paragraphs:
自拳五色毬，迸入他人宅。
卻捉蒼頭奴，玉鞭打一百。

title:雜曲歌辭 少年行三首 三
authors:僧貫休
paragraphs:
面白如削玉，猖狂曲江曲。
馬上黃金鞍，適來新賭得。

title:雜曲歌辭 少年行
authors:韋莊
paragraphs:
五陵豪客多，買酒黃金賤。
醉下酒家樓，美人雙翠幰。
揮劒邯鄲市，走馬梁王苑。
樂事殊未央，年華已云晚。

title:雜曲歌辭 漢宮少年行
authors:李益
paragraphs:
君不見上宮警夜營八屯，鼕鼕街鼓朝朱軒。
玉階霜仗擁未合，少年排入銅龍門。
暗聞弦管九天上，宮漏沈沈清吹繁。
纔明走馬絕馳道，呼鷹挾彈通繚垣。
玉籠金瑣養黃口，探雛取卵伴王孫。
分曹六博快一擲，迎歡先意笑語喧。
巧爲柔媚學優孟，儒衣嬉戲冠沐猨。
晚來香街經柳市，行過倡市宿桃根。
相逢杯酒一言失，回朱點白聞至尊。
金張許史伺顏色，王侯將相莫敢論。
豈知人事無定勢，朝歡暮戚如掌翻。
椒房寵移子愛奪，一夕秋風生戾園。
徒用黃金將買賦，寧知白玉暗成痕。
持杯收水水已覆，徙薪避火火更燔。
欲求四老張丞相，南山如天不可上。

title:雜曲歌辭 長樂少年行
authors:崔國輔
paragraphs:
遺卻珊瑚鞭，白馬驕不行。
章臺折楊柳，春草路旁情。

title:雜曲歌辭 長安少年行十首 一
authors:李廓
paragraphs:
金紫少年郎，繞街鞍馬光。
身從左中尉，官屬右春坊。
剗戴揚州帽，重熏異國香。
垂鞭踏青草，來去杏園芳。

title:雜曲歌辭 長安少年行十首 二
authors:李廓
paragraphs:
追逐輕薄伴，閑遊不著緋。
長攏出獵馬，數換打毬衣。
曉日尋花去，春風帶酒歸。
青樓無晝夜，歌舞歇時稀。

title:雜曲歌辭 長安少年行十首 三
authors:李廓
paragraphs:
日高春睡足，帖馬賞年華。
倒插銀魚袋，行隨金犢車。
還攜新市酒，遠醉曲江花。
幾度歸侵黑，金吾送到家。

title:雜曲歌辭 長安少年行十首 四
authors:李廓
paragraphs:
好勝耽長行，天明燭滿樓。
留人看獨脚，賭馬換偏頭。
樂奏曾無歇，杯巡不暫休。
時時遙冷笑，怪客有春愁。

title:雜曲歌辭 長安少年行十首 五
authors:李廓
paragraphs:
遨遊攜豔妓，裝束似男兒。
杯酒逢花住，笙歌簇馬吹。
鸎聲催曲急，春色訝歸遲。
不以聞銜鼓，華筵待月移。

title:雜曲歌辭 長安少年行十首 六
authors:李廓
paragraphs:
賞春惟逐勝，大宅可曾歸。
不樂還逃席，多狂慣衩衣。
歌人踏月起，語燕卷簾飛。
好婦惟相妒，倡樓不醉稀。

title:雜曲歌辭 長安少年行十首 七
authors:李廓
paragraphs:
戟門連日閉，苦飲惜殘春。
開瑣通新客，教姬屈醉人。
請歌牽白馬，自舞踏紅茵。
時輩皆相許，平生不負身。

title:雜曲歌辭 長安少年行十首 八
authors:李廓
paragraphs:
新年高殿上，始見有光輝。
玉鴈排方帶，金鵝立仗衣。
酒深和椀賜，馬疾打珂飛。
朝下人爭看，香街意氣歸。

title:雜曲歌辭 長安少年行十首 九
authors:李廓
paragraphs:
遊市慵騎馬，隨姬入坐車。
樓邊聽歌吹，簾外市釵花。
樂眼從人鬧，歸心畏日斜。
蒼頭來去報，飲伴到倡家。

title:雜曲歌辭 長安少年行十首 十
authors:李廓
paragraphs:
小婦教鸚鵡，頭邊喚醉醒。
犬嬌眠玉簟，鷹掣撼金鈴。
碧地攢花障，紅泥待客亭。
雖然長按曲，不飲不曾聽。

title:雜曲歌辭 長安少年行
authors:僧皎然
paragraphs:
翠樓春酒蝦蟆陵，長安少年皆共矜。
紛紛半醉綠槐道，蹀躞花驄驕不勝。

title:雜曲歌辭 渭城少年行
authors:崔顥
paragraphs:
洛陽二月梨花飛，秦地行人春憶歸。
揚鞭走馬城南陌，朝逢驛使秦川客。
驛使前日發章臺，傳道長安春早來。
棠梨宮中燕初至，葡萄館裏花正開。
念此使人歸更早，三月便達長安道。
長安道上春可憐，搖風蕩日曲河邊。
萬戶樓臺臨渭水，五陵花柳滿秦川。
秦川寒食盛繁華，遊子春來喜見花。
鬬雞下杜塵初合，走馬章臺日半斜。
章臺帝城稱貴里，青樓日晚歌鐘起。
貴里豪家白馬驕，五陵年少不相饒。
雙雙挾彈來金市，兩兩鳴鞭上渭橋。
渭城橋頭酒新熟，金鞍白馬誰家宿。
可憐錦瑟箏琵琶，玉臺清酒就君家。
小婦春來不解羞，嬌歌一曲楊柳花。

title:雜曲歌辭 邯鄲少年行
authors:高適
paragraphs:
邯鄲城南遊俠子，自矜生長邯鄲裏。
千場縱博家仍富，幾度報讐身不死。
宅中歌笑日紛紛，門外車馬如雲屯。
未知肝膽向誰是，令人却憶平原君。
君不見今人交態薄，黃金用盡還疎索。
以茲感激辭舊遊，更於時事無所求。
且與少年飲美酒，往來射獵西山頭。

title:雜曲歌辭 長安少年行
authors:鄭錫
paragraphs:
霞鞍金口騮，豹袖紫貂裘。
家住叢臺下，門前漳水流。
喚人呈楚舞，借客試吳鉤。
見說秦兵至，甘心赴國讐。

title:雜曲歌辭 輕薄篇
authors:李益
paragraphs:
豪不必馳千騎，雄不在垂雙鞬。
天生俊氣自相逐，出與鵰鶚同飛翻。
朝行九衢不得意，下鞭走馬城西原。
忽聞燕雁一聲去，迴鞭挾彈平陵園。
歸來青樓曲未半，美人玉色當金尊。
淮陰少年不相下，酒酣半笑倚市門。
安知我有不平色，白日欲顧紅塵昏。
死生容易如反掌，得意失意由一言。
少年但飲莫相問，此中報讐亦報恩。

title:雜曲歌辭 輕薄篇二首 一
authors:僧貫休
paragraphs:
繡林錦野，春態相壓。
誰家少年，馬蹏蹋蹋。
鬬雞走狗夜不歸，一擲賭却如花妾。
惟云不顛不狂，其名不彰。
悲夫！。

title:雜曲歌辭 輕薄篇二首 二
authors:僧貫休
paragraphs:
木落蕭蕭，蛩鳴唧唧。
不覺朱蔫臉紅，霜劫鬢漆。
世途多事，泣向秋日。
方吟少壯不努力，老大徒傷悲。

title:雜曲歌辭 輕薄行
authors:僧齊己
paragraphs:
玉鞭金鐙驊騮蹏，橫眉吐氣如虹霓。
五陵春暖芳草齊，笙歌到處花成泥。
日沈月上且鬬雞，醉來莫問天高低。
伯陽道德何涕唾，仲尼禮樂徒卑棲。

title:雜曲歌辭 灞上輕薄行
authors:孟郊
paragraphs:
長安無緩步，況值天景暮。
相逢灞滻間，親戚不相顧。
自歎方拙身，忽隨輕薄倫。
常恐失所避，化爲車轍塵。
此中生白髮，疾走亦未歇。

title:雜曲歌辭 遊俠篇
authors:崔顥
paragraphs:
少年負膽氣，好勇復知機。
仗劒出門去，孤城逢合圍。
殺人遼水上，走馬漁陽歸。
錯落金瑣甲，蒙茸貂鼠衣。
還家行且獵，弓矢速如飛。
地迥鷹犬疾，草深狐兔肥。
腰間懸兩綬，轉眄生光輝。

title:雜曲歌辭 遊俠行
authors:孟郊
paragraphs:
壯士性剛決，火中見石裂。
殺人不迴頭，輕生如暫別。
豈知眼有淚，肯白頭上髮。
平生無恩酬，劒閑一百月。

title:雜曲歌辭 俠客行
authors:李白
paragraphs:
趙客縵胡纓，吳鉤霜雪明。
銀鞍照白馬，颯沓如流星。
十步殺一人，千里不留行。
事了拂衣去，深藏身與名。
閑過信陵飲，脫劒膝前橫。
將炙啖朱亥，持觴勸侯嬴。
三杯吐然諾，五嶽倒爲輕。
眼花耳熱後，意氣素霓生。
救趙揮金槌，邯鄲先震驚。
千秋二壯士，烜赫大梁城。
縱死俠骨香，不慙世上英。
誰能書閣下，白首太玄經。

title:雜曲歌辭 俠客行
authors:元稹
paragraphs:
俠客不怕死，怕在事不成。
事成不肯藏姓名，我非竊賊誰夜行。
白日堂堂殺袁盎，九衢草草人面青。
此客此心師海鯨，海鯨露背橫滄溟。
海濱分作兩處生，海鯨分海減海力。
俠客有謀人不測，三尺鐵蛇延二國。

title:雜曲歌辭 俠客行
authors:溫庭筠
paragraphs:
欲出鴻都門，陰雲蔽城闕。
寶劒黯如水，微紅溼餘血。
白馬夜頻嘶，三更霸陵雪。

title:雜曲歌辭 行行遊且獵篇
authors:李白
paragraphs:
邊城兒，生年不讀一字書，但知遊獵誇輕趫。
胡馬秋肥宜白草，騎來躡影何矜驕。
金鞭拂雲揮鳴鞘，半酣呼鷹出遠郊。
弓彎滿月不虛發，雙鶬迸落連飛𩩉。
海邊觀者皆辟易，猛氣英風振沙磧。

title:雜曲歌辭 遊子吟
authors:孟郊
paragraphs:
慈母手中線，遊子身上衣。
臨行密密縫，意恐遲遲歸。
誰言寸草心，報得三春暉。

title:雜曲歌辭 遊子吟
authors:顧況
paragraphs:
故櫪思疲馬，故巢思迷禽。
浮雲蔽我鄉，躑躅遊子吟。
遊子悲久滯，浮雲鬱東岑。
客堂無絲桐，落葉如秋霖。
艱哉遠遊子，所以悲滯淫。
一爲浮雲詞，憤塞誰能禁。
馳暉百年內，惟願展所欽。
胡爲不歸歟，坐使年病侵。
未老霜遶鬢，非狂火燒心。
太行何艱哉？北斗不可斟。
夜晴星河出，耿耿辰與參。
佳人敻青天，尺素重於金。
泬寥羣動異，眇默諸境森。
苔衣上閑階，蜻蛚催寒砧。
立身計幾誤，道險無容針。
三年不還家，萬里遺錦衾。
夢魂無重阻，離憂因古今。
胡爲不歸歟，孤負丘中琴。
腰下是何物？牽纏曠登尋。
朝與名山期，夕宿楚水陰。
楚水殊演漾，名山杳嶇嶔。
客從洞庭來，婉孌瀟湘深。
橘柚在南國，鴻雁遺秋音。
下有碧草洲，上有青橘林。
引燭窺洞穴，凌波睥天琛。
蒲荷影參差，鳧鶴雛淋涔。
浩歌惜芳杜，散髮輕華簪。
胡爲不歸歟，淚下霑衣襟。
鳶飛戾霄漢，螻蟻制鱣鱏。
赫赫大聖朝，日月光照臨。
聖主雖啓迪，奇人分堙沈。
層城發雲韶，玉府鏘球琳。
鹿鳴志豐草，況復虞人箴。

title:雜曲歌辭 遊子吟
authors:李益
paragraphs:
女羞夫壻蕩，客恥主人賤。
遭遇同衆流，低回愧相見。
君非青銅鏡，何事空照面？莫以衣上塵，不謂心如練。
人生當榮盛，待士勿言倦。
君看白日馳，何異弦上箭。

title:雜曲歌辭 壯士吟
authors:賈島
paragraphs:
壯士不曾悲，悲即無回期。
如何易水上，未歌先淚垂。

title:雜曲歌辭 壯士行
authors:劉禹錫
paragraphs:
陰風振寒郊，猛虎正咆哮。
徐行出燒地，連吼入黃茆。
壯士走馬去，鐙前彎玉弰。
叱之使人立，一發如鈹交。
悍睛忽星墜，飛血濺林梢。
彪炳爲我席，羶腥充我庖。
里中欣害除，賀酒紛號呶。
明日長橋上，傾城看斬蛟。

title:雜曲歌辭 壯士行
authors:鮑溶
paragraphs:
西方太白高，壯士羞病死。
心知報恩處，對酒歌易水。
砂鴻嗥天末，橫劒別妻子。
蘇武執節歸，班超束書起。
山河不足重，重在遇知己。

title:雜曲歌辭 壯士行
authors:施肩吾
paragraphs:
一斗之膽撐臟腑，如磥之筋礙臂骨。
有時誤入千人叢，自覺一身橫突兀。
當今四海無煙塵，胸襟被壓不得伸。
凍梟殘蠆我不取，汙我匣黑青蛇鱗。

title:雜曲歌辭 浩歌
authors:李賀
paragraphs:
南風吹山作平地，帝遣天吳移海水。
王母桃花千遍紅，彭祖巫咸幾回死。
青毛驄馬參差錢，嬌春楊柳含細煙。
箏人勸我金屈巵，神血未凝身問誰。
不須浪飲丁督護，世上英雄本無主。
買絲繡作平原君，有酒惟澆趙州土。
漏催水咽玉蟾蜍，衛娘髮薄不勝梳。
看見秋眉換深綠，二十男兒那刺促。

title:雜曲歌辭 浩歌行
authors:白居易
paragraphs:
天長地久無終畢，昨夜今朝又明日。
鬢髮蒼浪牙齒疎，不覺身年四十七。
前去五十有幾年，把鏡照面心茫然。
既無長繩繫白日，又無大藥駐朱顏。
朱顏日漸不如故，青史功名在何處？欲留年少待富貴，富貴不來年少去。
去復去兮如長河，東流赴海無迴波。
賢愚貴賤同歸盡，北邙冢墓高嵯峨。
古來如此非獨我，未死有酒且酣歌。
顏回短命伯夷餓，我今所得亦已多。

title:雜曲歌辭 歸去來引
authors:張熾
paragraphs:
歸去來，歸期不可違。
相見故明月，浮雲共我歸。

title:雜曲歌辭 麗人曲
authors:崔國輔
paragraphs:
紅顏稱絕代，欲並真無侶。
獨有鏡中人，由來自相許。

title:雜曲歌辭 麗人行
authors:杜甫
paragraphs:
三月三日天氣新，長安水邊多麗人。
態濃意遠淑且真，肌理細膩骨肉勻。
繡羅衣裳照暮春，蹙金孔雀銀麒麟。
頭上何所有？翠微㔩葉垂鬢脣。
背後何所見？珠壓腰衱穩稱身。
就中雲幕椒房親，賜名大國虢與秦。
紫駞之峯出翠釜，水晶之盤行素鱗。
犀筯厭飫久未下，鸞刀縷切空紛綸。
黃門飛鞚不動塵，御廚絲絡送八珍。
簫鼓哀吟感鬼神，賓從雜遝實要津。
後來鞍馬何逡巡，當軒下馬入錦茵。
楊花雪落覆白蘋，青鳥飛去銜紅巾。
炙手可熱勢絕倫，慎莫近前丞相嗔。

title:雜曲歌辭 東飛伯勞歌
authors:張柬之
paragraphs:
青田白鶴丹山鳳，婺女姮娥兩相送。
誰家絕世綺帳前，豔粉芳脂映寶鈿。
窈窕玉堂褰翠幕，參差繡戶懸珠箔。
絕世三五愛紅妝，冶袖長裾蘭麝香。
春去花枝俄易改，可歎年光不相待。

title:雜曲歌辭 東飛伯勞歌
authors:李嶠
paragraphs:
傳書青鳥迎簫鳳，巫嶺荆臺數通夢。
誰家窈窕住園樓，五馬千金照陌頭。
羅裙玉佩當軒出，點翠施紅競春日。
佳人二八盛舞歌，羞將百萬呈雙娥。
庭前芳樹朝夕改，空駐妍華欲誰待。

title:雜曲歌辭 東飛伯勞歌
authors:李暇
paragraphs:
秦王龍劒燕后琴，珊瑚寶匣鏤雙心。
誰家女兒抱香枕，開衾滅燭願侍寢。
瓊窗半上金縷幬，輕羅隱面不障羞。
青綺幃中坐相憶，紅羅鏡裏見愁色。
簷花照月鶯對棲，空將可憐暗中啼。

title:雜曲歌辭 鳴雁行
authors:李白
paragraphs:
胡雁鳴，辭燕山，昨發委羽朝度關。
一一銜蘆枝，南飛散落天地間。
連行接翼往復還，客居煙波寄湘吳。
凌霜觸雪毛體枯，畏逢矰繳驚相呼。

title:雜曲歌辭 鳴雁行
authors:韓愈
paragraphs:
嗷嗷鳴雁鳴且飛，窮秋南去春北歸。
去寒就暖識所處，天長地闊棲息稀。
風霜酸苦稻粱微，羽毛摧落身不肥。
徘徊反顧羣侶違，哀鳴欲下洲渚非。
江南水闊朝雲多，草長沙輭無網羅。

title:雜曲歌辭 鳴雁行
authors:鮑溶
paragraphs:
七月朔方雁心苦，聯影翻空落南土。
八月江南陰復晴，浮雲繞天難夜行。
羽翼勞痛心虛驚，一聲相呼百處鳴。
楚童夜宿煙波側，沙上布羅連草色。
月闇風悲欲下天，不知何處容棲息？楚童胡爲傷我神，爾不曾作遠行人。
江南羽族本不少，寧得網羅此客鳥。

title:雜曲歌辭 鳴雁行
authors:陸龜蒙
paragraphs:
朔風動地來，吹起沙上聲。
閨中有邊思，玉筯此時橫。
莫怕兒女恨，主人烹不鳴。

title:雜曲歌辭 空城雀
authors:李白
paragraphs:
嗷嗷空城雀，身計何戚促。
本與鷦鷯羣，不隨鳳凰族。
提攜四黃口，飲乳未嘗足。
食君糠粃餘，常恐烏鳶逐。
恥涉太行險，羞營覆車粟。
天命有定端，守分絕所欲。

title:雜曲歌辭 空城雀
authors:王建
paragraphs:
空城雀，何不飛來人家住？空城無人種禾黍。
土間生子草間長，滿地蓬蒿幸無主。
近村雖有高樹枝，雨中無食長苦飢。
八月小兒夾弓箭，家家畏我田頭飛。
但能不出空城裏，秋時百草皆有子。
黃口黃口莫啾啾，長爾得成無橫死。

title:雜曲歌辭 空城雀
authors:聶夷中
paragraphs:
一雀入官倉，所食能損幾。
所慮往損頻，官倉乃害爾。
魚網不在天，鳥網不在水。

title:雜曲歌辭 空城雀
authors:劉駕
paragraphs:
飢啄空城土，莫近太倉粟。
一粒未充腸，却入公子腹。
且弔城上骨，幾曾害爾族。
不聞莊辛語，今日寒蕪綠。

title:雜曲歌辭 車遙遙
authors:孟郊
paragraphs:
路喜到江盡，江上又通舟。
舟車兩無阻，何處不得遊？丈夫四方志，女子安可留？郎自別日言，無令生遠愁。
旅鴈忽叫月，斷猨寒啼秋。
此夕夢君夢，君在百城樓。
寄淚無因波，寄恨無因輈。
願爲馭者手，與郎迴馬頭。

title:雜曲歌辭 車遙遙
authors:張籍
paragraphs:
征人遙遙出古城，雙輪齊動駟馬鳴。
山川無處無歸路，念君長作萬里行。
野田人稀秋草綠，日暮放馬車中宿。
驚麏遊兔在我傍，獨唱鄉歌對僮僕。
君家大宅鳳城隅，年年道上隨行車。
願爲玉鑾繫華軾，終日有聲在君側。
門前舊轍久已平，無由復得君消息。

title:雜曲歌辭 車遙遙
authors:張祜
paragraphs:
東方曨曨車軋軋，地色不分新去轍。
閨門半掩牀半空，斑斑枕花殘淚紅。
君心若車千萬轉，妾身如轍遺漸遠。
碧川迢迢山宛宛，馬蹏在耳輪在眼。
桑間女兒情不淺，莫道野蠶能作繭。

title:雜曲歌辭 車遙遙
authors:胡曾
paragraphs:
自從車馬出門朝，便入空房守寂寥。
玉枕夜殘魚信絕，金鈿秋盡雁書遙。
臉邊楚雨臨風落，頭上春雲向日銷。
芳草又衰還不至，碧天霜冷轉無憀。

title:雜曲歌辭 自君之出矣
authors:辛弘智
paragraphs:
自君之出矣，梁塵靜不飛。
思君如滿月，夜夜減容暉。

title:雜曲歌辭 自君之出矣
authors:李康成
paragraphs:
自君之出矣，弦吹絕無聲。
思君如百草，撩亂逐春生。

title:雜曲歌辭 自君之出矣
authors:盧仝
paragraphs:
自君之出矣，壁上蜘蛛織。
近取見妾心，夜夜無休息。
妾有雙玉環，寄君表相憶。
環是妾之心，玉是君之德。
馳情增悴容，蓄思損精力。
玉簟寒悽悽，延想心惻惻。
風含霜月明，水泛碧天色。
此水有盡時，此情無終極。

title:雜曲歌辭 自君之出矣
authors:雍裕之
paragraphs:
自君之出矣，寶鏡爲誰明。
思君如隴水，長聞嗚咽聲。

title:雜曲歌辭 自君之出矣
authors:張祜
paragraphs:
自君之出矣，萬物看成古。
千尋葶藶枝，爭奈長長苦。

title:雜曲歌辭 長相思
authors:郎大家宋氏
paragraphs:
長相思，久離別。
關山阻，風煙絕。
臺上鏡文銷，袖中書字滅。
不見君形影，何曾有懽悅。

title:雜曲歌辭 長相思
authors:蘇頲
paragraphs:
君不見天津橋下東流水，東望龍門北朝市。
楊柳青青宛地垂，桃紅李白花參差。
花參差，柳堪結，此時憶君心斷絕。

title:雜曲歌辭 長相思三首 一
authors:李白
paragraphs:
長相思，在長安，絡緯秋啼金井欄。
微霜淒淒簟色寒，孤燈不明思欲絕。
卷帷望月空長歎，美人如花隔雲端。
上有青冥之長天，下有綠水之波瀾。
天長路遠魂飛苦，夢魂不到關山難。
長相思，摧心肝。

title:雜曲歌辭 長相思三首 二
authors:李白
paragraphs:
日色已盡花含煙，月明欲素愁不眠。
趙瑟初停鳳凰柱，蜀琴欲奏鴛鴦弦。
此曲有意無人傳，願隨春風寄燕然，憶君迢迢隔青天。
昔日橫波目，今成流淚泉。
不信妾腸斷，歸來看取明鏡前。

title:雜曲歌辭 長相思三首 三
authors:李白
paragraphs:
美人在時花滿堂，美人去後花餘牀。
牀中繡被卷不寢，至今三載猶聞香。
香亦竟不滅，人亦竟不來。
相思黃葉落，白露點青苔。

title:雜曲歌辭 長相思
authors:張繼
paragraphs:
遼陽望河縣，白首無由見。
海上珊瑚枝，年年寄春燕。

title:雜曲歌辭 長相思二首 一
authors:令狐楚
paragraphs:
君行登隴上，妾夢在閨中。
玉筯千行落，銀牀一半空。

title:雜曲歌辭 長相思二首 二
authors:令狐楚
paragraphs:
綺席春眠覺，紗窗曉望迷。
朦朧殘夢裏，猶自在遼西。

title:雜曲歌辭 長相思
authors:白居易
paragraphs:
九月西風興，月冷霜華凝。
思君秋夜長，一夜魂九升。
二月東風來，草坼花心開。
思君春日遲，一日腸九迴。
妾住洛橋北，君住洛橋南。
十五即相識，今年二十三。
有如女蘿草，生在松之側。
蔓短枝苦高，縈迴上不得。
人言人有願，願至天必成。
願作遠方獸，步步比肩行。
願作深山木，枝枝連理生。

title:雜曲歌辭 千里思
authors:李白
paragraphs:
李陵沒胡沙，蘇武還漢家。
迢迢五原關，朔雪亂邊花。
一去隔絕域，思歸但長嗟。
鴻雁向西北，飛書報天涯。

title:雜曲歌辭 千里思
authors:李端
paragraphs:
涼州風月美，遙望居延路。
泛泛下天雲，青青緣塞樹。
燕山蘇武上，海島田橫住。
更是草生時，行人出門去。

title:雜曲歌辭 行路難
authors:盧照鄰
paragraphs:
君不見長安城北渭橋邊，枯木橫槎臥古田。
昔日含紅復含紫，常時留霧亦留煙。
春景春風花似雪，香車玉轝恆闐咽。
若箇遊人不競攀，若箇倡家不來折。
倡家寶袜蛟龍帔，公子銀鞍千萬騎。
黃鶯一向花嬌春，兩兩三三將子戲。
千尺長條百尺枝，丹桂青榆相蔽虧。
珊瑚葉上鴛鴦鳥，鳳凰巢裏雛鵷兒。
巢傾枝折鳳歸去，條枯葉落狂風吹。
一朝零落無人問，萬古摧殘君詎知。
人生貴賤無終始，倏忽須臾難久恃。
誰家能駐西山日，誰家能堰東流水。
漢家陵樹滿秦川，行來行去盡哀憐。
自昔公卿二千石，咸擬榮華一萬年。
不見朱脣將白貌，惟聞素棘與黃泉。
金貂有時須換酒，玉麈但搖莫計錢。
寄言坐客神仙署，一生一死交情處。
蒼龍闕下君不來，白鶴山前我應去。
雲間海上邈難期，赤心會合在何時？但願堯年一百萬，長作巢由也不辭。

title:雜曲歌辭 行路難
authors:張紘
paragraphs:
君不見溫家玉鏡臺，提攜抱握九重來。
君不見相如綠綺琴，一撫一拍鳳凰音。
人生意氣須及早，莫負當年行樂心。
荆王奏曲楚妃歎，曲盡歡終夜將半。
朱樓銀閣正平生，碧草青苔坐蕪漫。
當春對酒不須疑，視目相看能幾時。
春風吹盡燕初至，此時自謂稱君意。
秋露萎草鴻始歸，此時衰暮與君違。
人生翻覆何常足，誰保容顏無是非。

title:雜曲歌辭 行路難五首 一
authors:賀蘭進明
paragraphs:
君不見嵒下井，百尺不及泉。
君不見山上蒿，數寸凌雲煙。
人生相命亦如此，何苦太息自憂煎。
但願親友長含笑，相逢莫吝杖頭錢。
寒夜邀歡須秉燭，豈得空思花柳年。

title:雜曲歌辭 行路難五首 二
authors:賀蘭進明
paragraphs:
君不見門前柳，榮曜暫時蕭索久。
君不見陌上花，狂風吹去落誰家。
誰家思婦見之歎，蓬首不梳心歷亂。
盛年夫壻長別離，歲暮相逢色凋換。

title:雜曲歌辭 行路難五首 三
authors:賀蘭進明
paragraphs:
君不見荒樹枝，春花落盡蜂不窺。
君不見梁上泥，秋風始高燕不棲。
蕩子從軍事征戰，蛾眉嬋娟空守閨。
獨宿自然堪下淚，況復時聞烏夜啼。

title:雜曲歌辭 行路難五首 四
authors:賀蘭進明
paragraphs:
君不見雲間月，暫盈還復缺。
君不見林下風，聲遠意難窮。
親故平生欲聚散，歡娛未盡尊酒空。
自歎青青陵上柏，歲寒能與幾人同。

title:雜曲歌辭 行路難五首 五
authors:賀蘭進明
paragraphs:
君不見東流水，一去無窮已。
君不見西郊雲，日夕空氛氳。
羣雁裴回不能去，一雁悲鳴復失羣。
人生結交在終始，莫爲升沈中路分。

title:雜曲歌辭 行路難
authors:崔顥
paragraphs:
君不見建章宮中金明枝，萬萬長條拂地垂。
二月三月花如霰，九重幽深君不見。
豔彩朝含四寶宮，香風吹入朝雲殿。
漢家宮女春未闌，愛此芳香朝暮看。
看去看來心不忘，攀折將安鏡臺上。
雙雙素手剪不成，兩兩紅妝笑相向。
建章昨夜起春風，一花飛落長信宮。
長信麗人見花泣，憶此珍樹何嗟及。
我昔初在昭陽時，朝折暮折登玉墀。
祗言歲歲長相對，不寤今朝遙相思。

title:雜曲歌辭 行路難三首 一
authors:李白
paragraphs:
金尊清酒斗十千，玉盤珍羞直萬錢。
停杯投筯不能食，拔劒四顧心茫然。
欲渡黃河冰塞川，將登太行雪暗天。
閑來垂釣坐溪上，忽復乘舟夢日邊。
行路難，行路難，多岐路，今安在？長風破浪會有時，直挂雲帆濟滄海。

title:雜曲歌辭 行路難三首 二
authors:李白
paragraphs:
大道如青天，我獨不得出。
羞逐長安社中兒，赤雞白狗賭梨栗。
彈劒作歌奏苦聲，曳裾王門不稱情。
淮陰市井笑韓信，漢朝公卿忌賈生。
君不見昔時燕家重郭隗，擁篲折腰無嫌猜。
劇辛樂毅感恩分，輸肝剖膽效英才。
昭王白骨縈蔓草，誰人更掃黃金臺。
行路難，歸去來。

title:雜曲歌辭 行路難三首 三
authors:李白
paragraphs:
有耳莫洗潁川水，有口莫食首陽蕨。
含光混世貴無名，何用孤高比雲月。
吾觀自古賢達人，功成不退皆殞身。
子胥既棄吳江上，屈原終投湘水濱。
陸機才多豈自保，李斯稅駕苦不早。
華亭鶴唳詎可聞，上蔡蒼鷹何足道？君不見吳中張翰稱達士，秋風忽憶江東行。
且樂生前一杯酒，何須身後千載名。

title:雜曲歌辭 行路難三首 一
authors:顧況
paragraphs:
君不見古來燒水銀，變作北邙山上塵。
藕絲挂身在虛空，欲落不落愁殺人。
睢水英雄多血刃，建章宮闕成灰燼。
淮王身死桂枝折，徐氏一去音書絕。
行路難，行路難，生死皆由天。
秦皇漢武遭下脫，汝獨何人學神仙。

title:雜曲歌辭 行路難三首 二
authors:顧況
paragraphs:
君不見擔雪塞井徒用力，炊砂作飯豈堪喫。
一生肝膽向人盡，相識不如不相識。
冬青樹上挂凌宵，歲[晏]花凋樹不凋。
凡物各自有根本，種禾終不生豆苗。
行路難，行路難，何處是平道？中心無事當富貴，今日覺君顏色好。

title:雜曲歌辭 行路難三首 三
authors:顧況
paragraphs:
君不見少年頭上如雲髮，少壯如雲老如雪。
豈知灌頂有醍醐，能使清涼頭不熱。
呂梁之水挂飛流，黿鼉蛟蜃不敢游。
少年恃險若平地，獨倚長劒凌清秋。
行路難，行路難，昔少年，今已老。
前朝竹帛事皆空，日暮牛羊古城草。

title:雜曲歌辭 行路難
authors:李頎
paragraphs:
漢家名臣楊德祖，四代五公享茅土。
父兄子弟綰銀黃，躍馬鳴珂朝建章。
火浣單衣繡方領，茱萸錦帶玉盤囊。
賓客填街復滿坐，片言出口生輝光。
世人逐勢爭奔走，瀝膽隳肝惟恐後。
當時一顧生青雲，自謂生死長隨君。
一朝謝病還鄉里，窮巷蒼茫絕知己。
秋風落葉閉重門，昨日論交竟誰是。
薄俗嗟嗟難重陳，深山麋鹿下爲鄰。
魯連所以蹈滄海，古往今來稱達人。

title:雜曲歌辭 行路難二首 一
authors:高適
paragraphs:
君不見富家翁，昔時貧賤誰比數。
一朝金多結豪貴，萬事勝人健如虎。
子孫成長滿眼前，妻能管弦妾能舞。
自矜一朝忽如此，却笑傍人獨悲苦。
東鄰少年安所如，席門窮巷出無車。

title:雜曲歌辭 行路難二首 二
authors:高適
paragraphs:
長安少年不少錢，能騎駿馬鳴金鞭。
五侯相逢大道邊，美人弦管爭留連。
黃金如斗不敢惜，片言如山莫棄捐。
安知顦顇讀書者，暮宿虛臺私自憐。

title:雜曲歌辭 行路難
authors:張籍
paragraphs:
湘東行人長歎息，十年離家歸未得。
弊裘羸馬苦難行，童僕飢寒少筋力。
君不見牀頭黃金盡，壯士無顏色。
龍蟠泥中未有雲，不能生彼升天翼。

title:雜曲歌辭 行路難
authors:聶夷中
paragraphs:
莫言行路難，夷狄如中國。
謂言骨肉親，中門如異域。
出處全在人，路亦無通塞。
門前兩條轍，何處去不得。

title:雜曲歌辭 行路難
authors:韋應物
paragraphs:
荆山之白玉兮。
良工雕琢雙環連，月蝕中央鏡心穿。
故人贈妾初相結，恩在環中尋不絕。
人情厚薄苦須臾，昔似連環今似玦。
連環可碎不可離，如何物在人自移。
上客勿遽歡，聽妾歌路難。
傍人見環環可憐，不知中有長恨端。

title:雜曲歌辭 行路難三首 一
authors:柳宗元
paragraphs:
君不見夸父逐日窺虞淵，跳踉北海超崑崙。
披霄決漢出沆漭，瞥裂左右遺星辰。
須臾力盡道渴死，狐鼠蜂蟻爭噬吞。
北方竫人長九寸，開口抵掌更笑喧。
啾啾飲食滴與粒，生死亦足終天年。
睢盱大志少成遂，坐使兒女相悲憐。

title:雜曲歌辭 行路難三首 二
authors:柳宗元
paragraphs:
虞衡斤斧羅千山，工命采斫杙與椽。
深林土翦十取一，百牛連鞅摧雙轅。
萬圍千尋妨道路，東西蹶倒山火焚。
遺餘毫末不見保，躝礫磵壑何當存。
羣材未成質已夭，突兀𡷸豁空巖巒。
柏梁天災武庫火，匠石狼顧相愁冤。
君不見南山棟梁益稀少，愛材養育誰復論。

title:雜曲歌辭 行路難三首 三
authors:柳宗元
paragraphs:
飛雪斷道冰成梁，侯家熾炭雕玉房。
蟠龍吐耀虎喙張，熊蹲豹擲爭低昂。
攢巒叢崿射朱光，丹霞翠霧飄奇香。
美人四向迴明璫，雪山冰谷晞太陽。
星躔奔走不得止，奄忽雙燕棲虹梁。
風臺露榭生光飾，死灰棄置參與商。
盛時一去貴反賤，桃笙葵扇安可常。

title:雜曲歌辭 行路難
authors:鮑溶
paragraphs:
玉堂向夕如無人，絲竹儼然宮商死。
細人何言入君耳？塵生金尊酒如水。
君今不念歲蹉跎，雁天明明涼露多。
華燈青凝久照夜，綵童窈窕虛垂羅。
入宮見妬君不察，莫入此地出風波。

title:雜曲歌辭 行路難五首 一
authors:僧貫休
paragraphs:
不會當時作天地，剛有多般愚與智。
到頭還用真宰心，何如上下皆清氣。
大道冥冥不知處，那堪頓得羲和轡。
義不義兮仁不仁，擬學長生更容易。
負心爲爐復爲火，緣木求魚應且止。
君不見燒金煉石古帝王，鬼火熒熒白楊裏。

title:雜曲歌辭 行路難五首 二
authors:僧貫休
paragraphs:
君不見道傍廢井生古木，本是驕奢貴人屋。
幾度美人照影來，素綆銀缾濯纖玉。
雲飛雨散今如此，繡闥雕甍作荒谷。
沸渭笙歌君莫誇，不應長是西家哭。
休說遺編行者幾，至竟終須合天理。
敗他成此亦何功，蘇張終作多言鬼。
行路難，行路難，不在羊腸裏。

title:雜曲歌辭 行路難五首 三
authors:僧貫休
paragraphs:
九有茫茫共堯日，浪死虛生亦非一。
清淨玄音竟不聞，花眼酒腸暗如漆。
或偶因片言隻字登第光二親，又不能獻可替不航要津。
口談羲軒與周孔，履行不及屠沽人。
行路難，行路難，日暮途遠空悲歎。

title:雜曲歌辭 行路難五首 四
authors:僧貫休
paragraphs:
君不見道傍樹有寄生枝，青青鬱鬱同榮衰。
無情之物尚如此，爲人不及還堪悲。
父歸墳兮未朝夕，已分黃金爭田宅。
高堂老母頭似霜，心作數支淚常滴。
我聞忽如負芒刺，不獨爲君空歎息。
古人尺布猶可縫，潯陽義犬令人憶。
寄言世上爲人子，孝義團圓莫如此。

title:雜曲歌辭 行路難五首 五
authors:僧貫休
paragraphs:
君不見山高海深人不測，古往今來轉青碧。
淺近輕浮莫與交，池卑只解生荆棘。
誰道黃金如糞土，張耳陳餘斷消息。
行路難，行路難，君自看。

title:雜曲歌辭 行路難二首 一
authors:僧齊己
paragraphs:
行路難，君好看。
驚波不在黤黮間，小人心裏藏奔湍。
七盤九折寒崷崪，翻車倒蓋猶堪出。
未似是非脣舌危，闇中潛毀平人骨。
君不見楚靈均，千古沈冤湘水濱。
又不見李太白，一朝却作江南客。

title:雜曲歌辭 行路難二首 二
authors:僧齊己
paragraphs:
下浸與高盤，不爲行路難。
是非真險惡，翻覆作峰巒。
漆媿同時黑，朱慙巧處丹。
令人畏相識，欲畫白雲看。

title:雜曲歌辭 行路難
authors:翁綬
paragraphs:
行路艱難不復歌，故人榮達我蹉跎。
雙輪晚上銅梁雪，一葉春浮瘴海波。
自古要津皆若此，方今失路欲如何？君看西漢翟丞相，鳳沼朝辭暮雀羅。

title:雜曲歌辭 行路難
authors:薛能
paragraphs:
何處力堪殫？人心險萬端。
藏山難測度，暗水自波瀾。
對面如千里，迴腸似七盤。
已經吳坂困，欲向鴈門難。
南北誠須泣，高深不可干。
無因善行止，車轍得平安。

title:雜曲歌辭 從軍中行路難二首 一
authors:駱賓王
paragraphs:
君不見封狐雄虺自成羣，馮深負固結妖氛。
玉璽分兵徵惡少，金壇受律動將軍。
將軍擁旄宣廟略，戰士橫行靜夷落。
長驅一息背銅梁，直指三巴逾劒閣。
閣道岧嶤上戍樓，劒門遙裔俯靈丘。
邛關九折無平路，江水雙源有急流。
征役無期返，他鄉歲華晚。
杳杳丘陵出，蒼蒼林薄遠。
途危紫蓋峰，路澀青泥坂。
去去指哀牢，行行入不毛。
絕壁千里險，連山四望高。
中外分區宇，夷夏殊風土。
交趾枕南荒，昆彌臨北戶。
川源饒毒霧，溪谷多淫雨。
行潦四時流，崩查千歲古。
漂梗飛蓬不自安，捫藤引葛度危巒。
昔時聞道從軍樂，今日方知行路難。
蒼江綠水東流駛，炎洲丹徼南中地。
南中南斗映星河，秦川秦塞阻煙波。
三春邊地風光少，五月瀘中瘴癘多。
朝驅疲斥候，夕息倦誰何。
向月彎繁弱，連星轉太阿。
重義輕生懷一顧，東伐西征凡幾度。
夜夜朝朝斑鬢新，年年歲歲戎衣故。
灞城隅，滇池水，天涯望轉積，地際行無已。
徒覺炎涼節物非，不知關山千萬里。
棄置勿重陳，重陳多苦辛。
且悅清笳楊柳曲，詎憶芳園桃李人。
絳節朱旗分白羽，丹心白刃酬明主。
但令一技君王識，誰憚三邊征戰苦。
行路難，行路難，岐路幾千端。
無復歸雲馮短翰，望日想長安。

title:雜曲歌辭 從軍中行路難二首 二
authors:駱賓王
paragraphs:
君不見玉關塵色暗邊亭，銅鞮雜虜寇長城。
天子按劒徵餘勇，將軍受脤事橫行。
七德龍韜開玉帳，千里鼉鼓疊金鉦。
陰山苦霧埋高壘，交河孤月照連營。
連營去去無窮極，擁斾遙遙過絕國。
陣雲朝結晦天山，寒沙夕漲迷疎勒。
龍鱗水上開魚貫，馬首山前振鵰翼。
長驅萬里讋祁連，分麾三命武功宣。
百發烏號遙碎柳，七尺龍文迥照蓮。
春來秋去移灰琯，蘭閨柳市芳塵斷。
鴈門迢遰尺書稀，鴛被相思雙帶緩。
行路難，誓令氛祲靜皐蘭。
但使封侯龍額貴，詎隨中婦鳳樓寒。

title:雜曲歌辭 變行路難
authors:王昌齡
paragraphs:
向晚橫吹悲，風動馬嘶合。
前驅引旗節，千重陣雲帀。
單于下陰山，砂礫空颯颯。
封侯取一戰，豈復念閨閤。

title:雜曲歌辭 古別離
authors:沈佺期
paragraphs:
白水東悠悠，中有西行舟。
舟行有返棹，水去無還流。
奈何生別者，戚戚懷遠遊。
遠遊誰當惜，所悲會難收。
自君間芳躧，青陽四五遒。
皓月掩蘭室，光風虛蕙樓。
相思無明晦，長歎累冬秋。
離居分遲暮，駕高何淹留。

title:雜曲歌辭 古別離
authors:孟雲卿
paragraphs:
朝日上高臺，離人怨秋草。
但見萬里天，不見萬里道。
君行本遙遠，苦樂良難保。
宿昔夢同衾，憂心夢顛倒。
含酸欲誰訴，轉轉傷懷抱。
結髮年已遲，征行去何早。
寒暄有時謝，顦顇難再好。
人皆算年壽，死者何曾老。
少壯無見期，水深風浩浩。

title:雜曲歌辭 古別離
authors:李益
paragraphs:
雙劒欲別風悽然，雌沈水底雄上天。
江迴漢轉兩不見，雲交雨合知何年。
古來萬事皆由命，何用臨岐苦涕漣。

title:雜曲歌辭 古別離二首 一
authors:于濆
paragraphs:
入室少情意，出門多路岐。
黃鶴有歸日，蕩子無還時。
人誰無分命，妾身何太奇。
君爲東南風，妾作西北枝。
青樓鄰里婦，終年畫長眉。
自倚對良匹，笑妾空羅幃。

title:雜曲歌辭 古別離二首 二
authors:于濆
paragraphs:
郎本東家兒，妾本西家女。
對門中道間，終謂無離阻。
豈知中道間，遣作空閨主。
自是愛封侯，非關備胡虜。

title:雜曲歌辭 古別離二首 一
authors:李端
paragraphs:
水國葉黃時，洞庭霜落夜。
行舟聞商估，宿在楓林下。
此地送君還，茫茫似夢間。
後期知幾日，前路轉多山。
巫峽通湘浦，迢迢隔雲雨。
天晴見海檣，月落聞津鼓。
人老自多愁，水深難急流。
清宵歌一曲，白首對汀洲。

title:雜曲歌辭 古別離二首 二
authors:李端
paragraphs:
與君桂陽別，令君岳陽待。
後事忽差池，前期日空在。
木落鴈嗷嗷，洞庭波浪高。
遠山雲似蓋，極浦樹如毫。
朝發能幾里，暮來風又起。
如何兩處愁，皆在孤舟裏？昨夜天月明，長川寒且清。
菊花開欲盡，薺菜拍來生。
下江帆勢速，五兩遙相逐。
欲問去時人，知投何處宿。
空令猨嘯時，泣對湘潭竹。

title:雜曲歌辭 古別離
authors:王縉
paragraphs:
下階欲離別，相對映蘭叢。
含辭未及吐，淚落蘭叢中。
高堂靜秋日，羅衣飄暮風。
誰能待明月，迴首見牀空。

title:雜曲歌辭 古別離
authors:僧皎然
paragraphs:
太湖三山口，吳王在時道。
寂寞千載心，無人見春草。
誰堪緘怨者，持此傷懷抱。
孤舟畏狂風，一點宿煙島。
望所思兮若何，月蕩漾兮空波。
雲離離兮北斷，鴈眇眇兮南多。
身去兮天畔，心折兮湖岸。
春山胡爲兮塞路，使我歸夢兮撩亂。

title:雜曲歌辭 古別離
authors:聶夷中
paragraphs:
欲別牽郎衣，問郎遊何處？不恨歸日遲，莫向臨邛去。

title:雜曲歌辭 古別離二首 一
authors:施肩吾
paragraphs:
古人謾歌西飛燕，十年不見狂夫面。
三更風作切夢刀，萬轉愁成繫腸線。
所嗟不及牛女星，一年一度得相見。

title:雜曲歌辭 古別離二首 二
authors:施肩吾
paragraphs:
老母別愛子，少妻送征郎。
血流既四面，乃亦斷二腸。
不愁寒無衣，不怕飢無糧。
惟恐征戰不還鄉，母化爲鬼妻爲孀。

title:雜曲歌辭 古別離
authors:吳融
paragraphs:
紫燕黃鵠雖別離，一舉千里何難追。
猶聞啼風與叫月，流連斷續令人悲。
賦情更有深繾綣，碧甃千尋尚爲淺。
蟾蜍正向清夜流，蛺蝶須教墮絲罥。
莫道斷絲不可續，丹穴鳳皇膠不遠。
草草通流水不迴，海上兩潮長不返。

title:雜曲歌辭 古離別
authors:王適
paragraphs:
昔歲驚楊柳，高樓悲獨守。
今年芳樹枝，孤棲怨別離。
珠簾晝不卷，羅幔曉長垂。
苦調琴先覺，愁容鏡獨知。
頻來鴈度無消息，罷去鴛文何用織。
夜還羅帳空有情，春著帬腰自無力。
青軒桃李落紛紛，紫庭蘭蕙日氛氳。
已能顦顇今如此，更復含情一待君。

title:雜曲歌辭 古離別
authors:常理
paragraphs:
君御狐白裘，妾居緗綺幬。
粟鈿金夾膝，花錯玉搔頭。
離別生庭草，征行斷戍樓。
蠨蛸網清曙，菡萏落紅秋。
小膽空房怯，長眉滿鏡愁。
爲傳兒女意，不用遠封侯。

title:雜曲歌辭 古離別
authors:姚係
paragraphs:
涼風已嫋嫋，露重木蘭枝。
獨上高樓望，行人遠不知。
輕寒入洞戶，明月滿秋池。
燕去鴻方至，年年是別離。

title:雜曲歌辭 古離別
authors:張彪
paragraphs:
離別無遠近，事歡情亦悲。
不聞車輪聲，後會將何時。
去日忘寄書，來日乖前期。
縱知明當還，一夕千萬思。

title:雜曲歌辭 古離別
authors:趙微明
paragraphs:
違別未幾日，一日如三秋。
猶疑望可見，日日上高樓。
惟見分手處，白蘋滿芳洲。
寸心寧死別，不忍生離愁。

title:雜曲歌辭 古離別二首 一
authors:孟郊
paragraphs:
松山雲繚繞，萍路水分離。
雲去有歸日，水分無合時。
春芳役雙眼，春色柔四支。
楊柳織別愁，千條萬條絲。

title:雜曲歌辭 古離別二首 二
authors:孟郊
paragraphs:
山川古今路，縱橫無斷絕。
來往天地間，人皆有離別。
行衣未束帶，中腸已先結。
不用看鏡中，自知生白髮。
欲陳去留意，聲向言前咽。
愁結填心胸，茫茫若爲說。
荒郊煙莽蒼，曠野風淒切。
處處得相隨，人那不如月。

title:雜曲歌辭 古離別
authors:顧況
paragraphs:
西江上，風動麻姑嫁時浪。
西山爲水水爲塵，不是人間離別人。

title:雜曲歌辭 古離別
authors:僧貫休
paragraphs:
離恨如旨酒，古今飲皆醉。
只恐長江水，盡是兒女淚。
伊余非此輩，送人空把臂。
他日再相逢，清風動天地。

title:雜曲歌辭 古離別
authors:韋莊
paragraphs:
晴煙漠漠柳毿毿，不那離情酒半酣。
更把馬鞭雲外指，斷腸春色在江南。

title:雜曲歌辭 生別離
authors:孟雲卿
paragraphs:
結髮生別離，相思復相保。
何知日已久，五變庭中草。
眇眇天海途，悠悠吳江島。
但恐不出門，出門無遠道。
遠道行既難，家貧衣服單。
嚴風吹積雪，晨起鼻何酸。
人生各有戀，豈不懷所安。
分明天上日，生死誓同歡。

title:雜曲歌辭 生別離
authors:白居易
paragraphs:
食蘗不易食梅難，蘗能苦兮梅能酸。
未如生別之爲難，苦在心兮酸在肝。
晨雞載鳴殘月沒，征馬重嘶行人出。
迴看骨肉哭一聲，梅酸蘗苦甘如蜜。
黃河水白黃雲秋，行人河邊相對愁。
天寒野曠何處宿？棠梨葉戰風颼颼。
生離別，生離別，憂從中來無斷絕。
憂積心勞血氣衰，未年三十生白髮。

title:雜曲歌辭 遠別離
authors:李白
paragraphs:
遠別離，古有皇英之二女，乃在洞庭之南，瀟湘之浦。
海水直下萬里深，誰人不言此離苦。
日慘慘兮雲冥冥，猩猩啼煙兮鬼嘯雨。
我縱言之將何補，皇穹竊恐不照余之忠誠。
雷馮馮兮欲吼怒，堯舜當之亦禪禹。
君失臣兮龍爲魚，權歸臣兮鼠變虎。
或云堯幽囚，舜野死，九疑聯緜皆相似，重瞳孤墳竟何是。
帝子泣兮綠雲間，隨風波兮去無還。
慟哭兮遠望，見蒼梧之深山。
蒼梧山崩湘水絕，竹上之淚乃可滅。

title:雜曲歌辭 遠別離
authors:張籍
paragraphs:
蓮葉團團杏花拆，長江鯉魚鰭鬣赤。
念君少年棄親戚，千里萬里獨爲客。
誰言遠別心不易，天星墜地能爲石。
幾時斷得城南陌，勿使居人有行役。

title:雜曲歌辭 遠別離二首 一
authors:令狐楚
paragraphs:
楊柳黃金穗，梧桐碧玉枝。
春來消息斷，早晚是歸時。

title:雜曲歌辭 遠別離二首 二
authors:令狐楚
paragraphs:
玳織鴛鴦履，金裝翡翠簪。
畏人相問著，不擬到城南。

title:雜曲歌辭 久別離
authors:李白
paragraphs:
別來幾春未還家，玉窗五見櫻桃花。
況有錦字書，開緘使人嗟。
至此腸斷彼心絕，雲鬟綠鬢罷攬結。
愁如迴飆亂白雪，去年寄書報陽臺。
今年寄書重相催，胡爲東風爲我吹行雲。
使西來，待來竟不來，落花寂寂委青苔。

title:雜曲歌辭 新別離
authors:戴叔倫
paragraphs:
手把杏花枝，未曾經別離。
黃昏掩閨後，寂寞自心知。

title:雜曲歌辭 今別離
authors:崔國輔
paragraphs:
送別未能旋，相望連水口。
船行欲映洲，幾度急搖手。

title:雜曲歌辭 暗別離
authors:劉氏瑤
paragraphs:
槐花結子桐葉焦，單飛越鳥嗁青霄。
翠軒輾雲輕遙遙，燕脂淚迸紅線條。
瑤草歇芳心耿耿，玉佩無聲畫屏冷。
朱弦暗斷不見人，風動花枝月中影。
青鸞脈脈西飛去，海闊天高不知處。

title:雜曲歌辭 潛別離
authors:白居易
paragraphs:
不得哭，潛別離，不得語，暗相思，兩心之外無人知。
深籠夜[鎖]獨棲鳥，利劒[春]斷連理枝。
河水雖濁有清日，烏頭雖黑有白時。
惟有潛離與暗別，彼此甘心無後期。

title:雜曲歌辭 別離曲
authors:張籍
paragraphs:
行人結束出門去，馬蹏幾時踏門路。
憶昔君初納綵時，不言身屬遼陽戍。
早知今日當別離，成君家計良爲誰。
男兒生身自有役，那得悞我少年時。
不如逐君征戰死，誰能獨老空閨裏。

title:雜曲歌辭 別離曲
authors:陸龜蒙
paragraphs:
丈夫非無淚，不灑離別間。
仗劒對尊酒，恥爲游子顏。
蝮蛇一螫手，壯士疾解腕。
所思在功名，離別何足歎。

title:雜曲歌辭 西洲曲
authors:溫庭筠
paragraphs:
悠悠復悠悠，昨日下西洲。
西洲風色好，遙見武昌樓。
武昌何鬱鬱，儂家定無匹。
小婦被流黃，登樓撫瑤瑟。
朱弦繁復輕，素手直淒清。
一彈三四解，掩抑似含情。
南樓登且望，西江廣復平。
艇子搖兩槳，催過石頭城。
門前烏臼樹，慘澹天將曙。
鵾鵊飛復還，郎隨早帆去。
迴頭語同伴，定復負情儂。
去帆不安幅，作抵使西風。
他日相尋索，莫作西洲客。
西洲人不歸，春草年年碧。

title:雜曲歌辭 荆州樂
authors:李白
paragraphs:
白帝城邊足風波，瞿塘五月誰敢過。
荆州麥熟繭成蛾，繅絲憶君頭緒多，撥穀飛鳴奈妾何。

title:雜曲歌辭 荆州樂二首 一
authors:劉禹錫
paragraphs:
渚宮楊柳暗，麥城朝雉飛。
可憐踏青伴，乘暖著輕衣。

title:雜曲歌辭 荆州樂二首 二
authors:劉禹錫
paragraphs:
今日好南風，商旅相催發。
沙頭檣竿上，始見春江闊。

title:雜曲歌辭 荆州泊
authors:李端
paragraphs:
南樓西下時，月裏聞來棹。
桂水舳艫回，荆州津濟鬧。
移帷望星漢，引帶思容貌。
今夜一江人，惟應妾身覺。

title:雜曲歌辭 紀南歌
authors:劉禹錫
paragraphs:
風煙紀南城，塵土荆門路。
天寒獵獸者，走上樊姬墓。

title:雜曲歌辭 宜城歌
authors:劉禹錫
paragraphs:
野水遶空城，行塵起孤驛。
花臺側生樹，石碣陽鐫頭。
靡靡度行人，溫風吹宿麥。

title:雜曲歌辭 長干曲四首 一
authors:崔顥
paragraphs:
君家定何處？妾住在橫塘。
停舟暫借問，或恐是同鄉。

title:雜曲歌辭 長干曲四首 二
authors:崔顥
paragraphs:
家臨九江水，去來九江側。
同是長干人，生小不相識。

title:雜曲歌辭 長干曲四首 三
authors:崔顥
paragraphs:
下渚多風浪，蓮舟漸覺稀。
那能不相待，獨自逆潮歸。

title:雜曲歌辭 長干曲四首 四
authors:崔顥
paragraphs:
三江潮水急，五湖風浪湧。
由來花性輕，莫畏蓮舟重。

title:雜曲歌辭 長干行二首 一
authors:李白
paragraphs:
妾髮初覆額，折花門前劇。
郎騎竹馬來，遶牀弄青梅。
同居長干里，兩小無嫌猜。
十四爲君婦，羞顏尚不開。
低頭向暗壁，千喚不一迴。
十五始展眉，願同塵與灰。
常存抱柱信，豈上望夫臺。
十六君遠行，瞿塘灩預堆。
五月不可觸，猨鳴天上哀。
門前遲行跡，一一生綠苔。
苔深不能掃，落葉秋風早。
八月蝴蝶來，雙飛西園草。
感此傷妾心，坐愁紅顏老。
早晚下三巴，預將書報家。
相迎不道遠，直至長風沙。

title:雜曲歌辭 長干行二首 二
authors:李白
paragraphs:
憶妾深閨裏，煙塵不曾識。
嫁與長干人，沙頭候風色。
五月南風興，思君在巴陵。
八月西風起，想君發揚子。
去來悲如何，見少別離多。
湘潭幾日到，妾夢越風波。
昨夜狂風度，吹折江頭樹。
淼淼暗無邊，行人在何處？北客真王公，朱衣滿江中。
日暮來投宿，數朝不肎東。
好乘浮雲驄，佳期蘭渚東。
鴛鴦綠浦上，翡翠錦屏中。
自憐十五餘，顏色桃李紅。
那作商人婦，愁水復愁風。

title:雜曲歌辭 長干行
authors:張潮
paragraphs:
壻貧如珠玉，壻富如埃塵。
貧時不忘舊，富貴多寵新。
妾本富家女，與君爲偶匹。
惠好一何深，中門不曾出。
妾有繡衣裳，葳蕤金縷光。
念君貧且賤，易此從遠方。
遠方三千里，發去悔不已。
日暮情更來，空望去時水。
孟夏麥始秀，江上多南風。
商賈歸欲盡，君今尚巴東。
巴東有巫山，窈窕神女顏。
常恐遊此山，果然不知還。

title:雜曲歌辭 小長干曲
authors:崔國輔
paragraphs:
月暗送湖風，相尋路不通。
菱歌唱不輟，知在此塘中。

title:雜曲歌辭 杞梁妻
authors:僧貫休
paragraphs:
秦之無道兮四海枯，築長城兮遮北胡。
築人築土一萬里，杞梁貞婦嗁嗚嗚。
上無父兮中無夫，下無子兮孤復孤。
一號城崩塞色苦，再號杞梁骨出土。
疲魂飢魄相逐歸，陌上少年莫相非。

title:雜曲歌辭 盧女曲
authors:崔顥
paragraphs:
二月春來半，宮中日漸長。
柳垂金屋暖，花覆玉樓香。
拂匣先臨鏡，調笙更炙簧。
還將盧女曲，夜夜奉君王。

title:雜曲歌辭 盧姬篇
authors:崔顥
paragraphs:
盧姬小小魏王家，綠鬢紅脣桃李花。
魏王綺樓十二重，水精簾箔繡芙蓉。
白玉闌干金作柱，樓上朝朝學歌舞。
前堂後堂羅袖人，南窗北窗花發春。
翠幌珠簾鬬弦管，一奏一彈雲欲斷。
君王日晚下朝歸，鳴環佩玉生光輝。
人生今日得驕貴，誰道盧姬身細微。

title:雜曲歌辭 邯鄲才人嫁爲廝養卒婦
authors:李白
paragraphs:
妾本叢臺女，揚蛾入丹闕。
自倚顏如花，寧知有凋歇。
一辭玉階下，去若朝雲沒。
每憶邯鄲城，深宮夢秋月。
君王不可見，惆悵至明發。

title:雜曲歌辭 楊白花
authors:柳宗元
paragraphs:
楊白花，風吹度江水。
坐令宮樹無顏色，搖蕩春光千萬里。
茫茫曉日下長秋，哀歌未斷城鵶起。

title:雜曲歌辭 茱萸女
authors:萬楚
paragraphs:
山陰柳家女，九日采茱萸。
復得東鄰伴，雙爲陌上姝。
插花向高髻，結子置長裾。
作性恆遲緩，非關詫丈夫。
平明折林樹，日入反城隅。
俠客邀羅袖，行人挑短書。
蛾眉自有主，年少莫踟躕。

title:雜曲歌辭 于闐采花
authors:李白
paragraphs:
于闐采花人，自言花相似。
明妃一朝西入胡，胡中美女多羞死。
乃知漢地多名姝，胡中無花可方比。
丹青能令醜者妍，無鹽翻在深宮裏。
自古妬蛾眉，胡沙埋皓齒。

title:雜曲歌辭 秦女卷衣
authors:李白
paragraphs:
天子居未央，妾侍卷衣裳。
顧無紫宮寵，敢拂黃金牀。
水至亦不去，熊來尚可當。
微身奉日月，飄若螢火光。
願君采葑菲，無以下體妨。

title:雜曲歌辭 愛妾換馬 一
authors:張祜
paragraphs:
一面妖桃千里蹏，嬌姿駿背價應齊。
乍牽玉勒辭金棧，催整花鈿出繡閨。
去日豈無霑袂泣，歸時還有頓銜嘶。
嬋娟躞蹀春風裏，揮手搖鞭楊柳堤。

title:雜曲歌辭 愛妾換馬 二
authors:張祜
paragraphs:
綺閣香銷華厩空，忍將行雨換追風。
休憐柳葉雙眉翠，卻愛桃花兩耳紅。
侍宴永辭春色裏，趁朝休立漏聲中。
恩勞未盡情先盡，暗泣嘶風兩意同。

title:雜曲歌辭 枯魚過河泣
authors:李白
paragraphs:
白龍改常服，偶被豫且制。
誰使爾爲魚，徒勞訴天帝。
作書報鯨鯢，勿恃風濤勢。
濤落歸泥沙，翻遭螻蟻噬。
萬乘慎出入，柏人以爲誡。

title:雜曲歌辭 飲酒樂
authors:聶夷中
paragraphs:
日月似有事，一夜行一周。
草木猶須老，人生得無愁。
一飲解百結，再飲破百憂。
白髮欺貧賤，不入醉人頭。
我願東海水，盡向杯中流。
安得阮步兵，同入醉鄉遊。

title:雜曲歌辭 王孫遊
authors:崔國輔
paragraphs:
自與王孫別，頻看黃鳥飛。
應由春草誤，著處不成歸。

title:雜曲歌辭 發白馬
authors:李白
paragraphs:
將軍發白馬，旌節渡黃河。
簫鼓聒川嶽，滄溟湧洪波。
武安有振瓦，易水無寒歌。
鐵騎若雪山，飲流涸滹沱。
揚兵獵月窟，轉戰畧朝那。
倚劍登燕然，邊峰列嵯峨。
蕭條萬里外，耕作五原多。
一掃清大漠，包虎戢金戈。

title:雜曲歌辭 結韈子
authors:李白
paragraphs:
燕南壯士吳門豪，筑中置鉛魚隱刀。
感君恩重許君命，泰山一擲輕鴻毛。

title:雜曲歌辭 沐浴子
authors:李白
paragraphs:
沐芳莫彈冠，浴蘭莫振衣。
處世忌太潔，志人貴藏輝。
滄浪有釣叟，吾與爾同歸。

title:雜曲歌辭 三臺二首 一
authors:韋應物
paragraphs:
一年一年老去，明日後日花開。
未報長安平定，萬國豈得銜杯。

title:雜曲歌辭 三臺二首 二
authors:韋應物
paragraphs:
冰泮寒塘始綠，雨餘百草皆生。
朝來門閤無事，晚下高齋有情。

title:雜曲歌辭 上皇三臺
authors:韋應物
paragraphs:
不寐倦長更，披衣出戶行。
月寒秋竹冷，風切夜窗聲。

title:雜曲歌辭 突厥三臺
authors:韋應物
paragraphs:
鴈門山上鴈初飛，馬邑闌中馬正肥。
日旰山西逢驛使，殷勤南北送征衣。

title:雜曲歌辭 宮中三臺二首 一
authors:王建
paragraphs:
魚藻池邊射鴨，芙蓉園裏看花。
日色柘袍相似，不著紅鸞扇遮。

title:雜曲歌辭 宮中三臺二首 二
authors:王建
paragraphs:
池北池南草綠，殿前殿後花紅。
天子千年萬歲，未央明月清風。

title:雜曲歌辭 江南三臺四首 一
authors:王建
paragraphs:
揚州橋邊小婦，長干市裏商人。
三年不得消息，各自拜鬼求神。

title:雜曲歌辭 江南三臺四首 二
authors:王建
paragraphs:
青草湖邊草色，飛猨嶺上猨聲。
萬里三湘客到，有風有雨人行。

title:雜曲歌辭 江南三臺四首 三
authors:王建
paragraphs:
樹頭花落花開，道上人去人來。
朝愁暮愁即老，百年幾度三臺。

title:雜曲歌辭 江南三臺四首 四
authors:王建
paragraphs:
聞身彊健且爲，頭白齒落難追。
准擬百年千歲，能得幾許多時。

title:雜曲歌辭 築城曲
authors:張籍
paragraphs:
築城去，千人萬人齊抱杵。
重重土堅試行錐，軍吏執鞭催作遲。
來時一年深磧裏，著盡短衣渴無水。
力盡不得拋杵聲，杵聲未定人皆死。
家家養男當門戶，今日作君城下土。

title:雜曲歌辭 築城曲五解
authors:元稹
paragraphs:
年年塞下丁，長作出塞兵。
自從冒頓彊，官築遮虜城。
築城須努力，城高遮得賊。
但恐賊路多，有城遮不得。
丁口傳父口，莫問城堅不。
平城被虜圍，漢斸城牆走。
因茲虜請和，虜往騎來多。
半疑兼半信，築城猶嵯峨。
築城安敢煩，願聽丁一言。
請築鴻臚寺，兼愁虜出關。

title:雜曲歌辭 築城曲
authors:陸龜蒙
paragraphs:
城上一掊土，手中千萬杵。
築城畏不堅，堅城在何處？莫歎築城勞，將軍要却敵。
城高功亦高，爾命何處惜。

title:雜曲歌辭 湖陰曲
authors:溫庭筠
paragraphs:
祖龍黃須珊瑚鞭，鐵驄金面青連錢。
虎髯拔劒欲成夢，日壓賊營如血鮮。
海旗風急驚眠起，甲重光搖照湖水。
蒼黃追騎塵外歸，森索妖星陣前死。
五陵愁碧春萋萋，灞川玉馬空中嘶。
羽書如電入青瑣，雪腕如搥催畫鞞。
白虬天子金煌鋩，高臨帝座迴龍章。
吳波不動楚山晚，花壓闌干春晝長。

title:雜曲歌辭 無愁果有愁曲
authors:李商隱
paragraphs:
東有青龍西白虎，中含福皇包世度。
玉壺渭水笑清潭，鑿天不到牽牛處。
騏驎踏雲天馬獰，牛山撼碎珊瑚聲。
秋娥點滴不成淚，十二玉樓無故釘。
推煙唾月拋千里，十番紅桐一行死。
白楊別屋鬼迷人，空留暗記如蠶紙。
日暮向風牽短絲，血凝血散今誰是。

title:雜曲歌辭 起夜來
authors:施肩吾
paragraphs:
香銷連理帶，塵覆合歡杯。
嬾臥相思枕，愁吟起夜來。

title:雜曲歌辭 起夜半
authors:聶夷中
paragraphs:
念遠心如燒，不覺中夜起。
桃花帶露泛，立在月明裏。

title:雜曲歌辭 獨不見
authors:沈佺期
paragraphs:
盧家小婦鬱金堂，海燕雙栖玳瑁梁。
九月寒砧催下葉，十年征戍憶遼陽。
白狼河北音書斷，丹鳳城南秋夜長。
誰知含愁獨不見，使妾明月照流黃。

title:雜曲歌辭 獨不見
authors:王訓
paragraphs:
日晚宜春暮，風輭上林朝。
對酒近初節，開樓蕩夜嬌。
石橋通小澗，竹路上青霄。
持底誰見許，長愁成細腰。

title:雜曲歌辭 獨不見
authors:楊巨源
paragraphs:
東風豔陽色，柳綠花如霰。
競理同心鬟，爭持合歡扇。
香傳賈娘手，粉離何郎面。
最恨卷簾時，含情獨不見。

title:雜曲歌辭 獨不見
authors:李白
paragraphs:
白馬誰家子，黃龍邊塞兒。
天山三丈雪，豈是遠行時。
春蕙忽秋草，莎雞鳴曲池。
風催寒椶響，月入霜閨悲。
憶與君別年，種桃齊蛾眉。
桃今百餘尺，花落成枯枝。
終然獨不見，流淚空自知。

title:雜曲歌辭 獨不見
authors:戴叔倫
paragraphs:
前宮路非遠，舊苑春將遍。
玉戶看早梅，雕梁數歸燕。
身輕逐舞袖，香暖傳歌扇。
自知秋風詞，長侍昭陽殿。
誰信後庭人，年年獨不見。

title:雜曲歌辭 獨不見
authors:胡曾
paragraphs:
玉關一自有氛埃，年少從軍竟未回。
門外塵凝張樂榭，水邊香滅按歌臺。
窗殘夜月人何處？簾卷春風燕復來。
萬里寂寥音信絕，寸心爭忍不成灰。

title:雜曲歌辭 攜手曲
authors:田娥
paragraphs:
攜手共惜芳菲節，鶯啼錦花滿城闕。
行樂逶迤念容色，色衰祗恐君恩歇。
鳳笙龍管白日陰，盈虧自感青天月。

title:雜曲歌辭 大垂手
authors:聶夷中
paragraphs:
金刀翦輕雲，盤用黃金縷。
裝束趙飛燕，教來掌上舞。
舞罷飛燕死，片片隨風去。

title:雜曲歌辭 夜夜曲
authors:不詳
paragraphs:
愁人夜獨傷，滅燭臥蘭房。
祗恐多情月，旋來照妾牀。

title:雜曲歌辭 夜夜曲
authors:王偃
paragraphs:
北斗星移銀漢低，班姬愁思鳳城西。
青槐陌上人行絕，明月樓前烏夜啼。

title:雜曲歌辭 夜夜曲
authors:僧貫休
paragraphs:
蟪蛄切切風騷騷，芙蓉噴香蟾蜍高。
孤燈耿耿征婦勞，更深撲落金錯刀。

title:雜曲歌辭 秋夜長
authors:王勃
paragraphs:
秋夜長，殊未央。
月明白露澄清光，層城綺閣遙相望。
遙相望，川無梁。
北風受節鴈南翔，崇蘭委質時菊芳。
鳴環曳履出長廊，爲君秋夜擣衣裳。
纖羅對鳳皇，丹綺雙鴛鴦。
調砧亂杵思自傷，思自傷，征夫萬里戍他鄉。
鶴關音信斷，龍門道路長。
所在天一方，寒衣徒自香。

title:雜曲歌辭 秋夜長
authors:張籍
paragraphs:
秋天如水夜未央，天漢東西月色光。
愁人不寐畏枕席，暗蟲唧唧遶我傍。
荒城爲村無更聲，起看北斗天未明。
白露滿田風褭褭，千聲萬聲鶡鳥鳴。

title:雜曲歌辭 秋夜曲二首 一
authors:王建
paragraphs:
天清漏長霜泊泊，蘭綠收榮桂膏涸。
高樓雲鬟弄嬋娟，古瑟暗斷秋風弦。
玉關遙隔萬里道，金刀不翦雙淚泉。
香囊火死香氣少，向帷合眼何時曉？城烏作營嗁野月，秦川少婦生離別。

title:雜曲歌辭 秋夜曲二首 二
authors:王建
paragraphs:
秋燈向壁掩洞房，良人此夜直明光。
天河悠悠漏水長，南樓北斗兩相當。

title:雜曲歌辭 秋夜曲
authors:張仲素
paragraphs:
丁丁漏水夜何長，漫漫輕雲露月光。
秋壁闇蟲通夕響，寒衣未寄莫飛霜。

title:雜曲歌辭 秋夜曲
authors:王涯
paragraphs:
桂魄初生秋露微，輕羅已薄未更衣。
銀箏夜久殷勤弄，心怯空房不忍歸。

title:雜曲歌辭 夜坐吟
authors:李白
paragraphs:
冬夜夜寒覺夜長，沈吟久坐坐北堂。
冰合井泉月入閨，青缸凝明照悲嗁。
青缸滅，嗁轉多，掩妾淚，聽君歌。
歌有聲，妾有情，情聲合，兩無違。
一語不入意，從君萬曲梁塵飛。

title:雜曲歌辭 夜坐吟
authors:李白
paragraphs:
踏踏馬頭誰見過，眼看北斗直天河。
西風羅幕生翠波，鉛華笑妾顰青蛾。
爲君起唱長相思，簾外嚴霜皆倒飛。
明星爛爛東方陲，紅霞稍出東南涯，陸郎去矣乘斑騅。

title:雜曲歌辭 夜寒吟
authors:鮑溶
paragraphs:
九衢金吾夜行行，上宮玉漏遙分明。
霜飆乘陰掃地起，旅鴻迷雪繞枕聲。
遠人歸夢既不成，留家惜夜歡心發。
羅幕畫堂深皎潔，蘭煙對酒客幾人。
獸火揚光二三月，細腰楚姬絲竹間。
白紵長袖歌閑閑，豈識苦寒損朱顏。

title:雜曲歌辭 定情篇
authors:喬知之
paragraphs:
共君結新婚，歲寒心未卜。
相與遊春園，各隨情所逐。
君念菖蒲花，妾感苦寒竹。
菖花多豔姿，寒竹有貞葉。
此時妾比君，君心不如妾。
簪玉步河堤，妖韶援綠{𥫗/戢}。
鳧鴈將子遊，鶯燕從雙栖。
君念春光好，妾向春光嗁。
君時不得意，妾棄還金閨。
結言本同心，悲懽何未齊。
怨咽前致辭，願得中所悲。
人間丈夫易，世路婦難爲。
始經天月照，終若流星馳。
長信佳麗人，失意非蛾眉。
廬江小吏婦，非關織作遲。
本願長相對，今已長相思。
復有遊宦子，結援從梁陳。
燕居崇三朝，去來歷九春。
誓心妾終始，蠶桑奉所親。
歸願未克從，黃金贈路人。
潔婦懷明義，從汎河之津。
於今千萬年，誰當問水濱。
更憶倡家樓，夫壻事封侯。
去時思灼灼，去罷心悠悠。
不憐妾歲晏，千載隴西頭。
以茲常惕惕，百慮恆盈積。
由來共結褵，幾人同匪石。
故歲雕梁燕，雙去今來隻。
今日玉庭梅，朝紅暮成碧。
碧榮始芬敷，黃葉已[淅]瀝。
何用念芳春，芳春有流易。
何用重懽娛，懽娛俄戚戚。
家本巫山陽，歸去路何長。
敍言情未盡，采菉已盈筐。
桑榆日映物，草色盈高岡。
下有碧流水，上有丹桂香。
桂枝不須折，碧流清且潔。
贈君比芳菲，受惠常不滅。
贈君淚潺湲，相思無斷絕。
妾有秦家鏡，寶匣裝珠璣。
鑑來年二八，不記易陰暉。
妾無光寂寂，委照影依依。
今日持爲贈，相識莫相違。

title:雜曲歌辭 定情樂
authors:施肩吾
paragraphs:
敢嗟君不憐，自是命不諧。
著破三條裾，卻還雙股釵。

title:雜曲歌辭 春江曲
authors:郭元振
paragraphs:
江水春沈沈，上有雙竹林。
竹葉壞水色，郎亦壞人心。

title:雜曲歌辭 春江曲
authors:張籍
paragraphs:
春江無雲潮水平，蒲心出水鳧雛鳴。
長干夫壻愛遠行，自染春衣縫已成。
妾身生長金陵側，去年隨夫住江北。
春來未到父母家，舟小風多渡不得。
欲辭舅姑先問人，私向江頭祭水神。

title:雜曲歌辭 春江曲
authors:王涯
paragraphs:
搖漾越江春，相將看白蘋。
歸時不覺夜，出浦月隨人。

title:雜曲歌辭 春江曲二首 一
authors:張仲素
paragraphs:
家寄征江岸，征人幾歲遊。
不知潮水信，每日到沙頭。

title:雜曲歌辭 春江曲二首 二
authors:張仲素
paragraphs:
乘曉南湖去，參差疊浪橫。
前洲在何處？霧裏鴈嚶嚶。

title:雜曲歌辭 江上曲
authors:李嘉祐
paragraphs:
江上澹澹芙蓉花，江口蛾眉獨浣紗。
可憐應是陽臺女，坐對鸕鷀嬌不語。
掩面羞看北地人，回首忽作空山雨。
蒼梧秋色不堪論，千載依依帝子魂。
君看峯上斑斑竹，盡是湘妃泣淚痕。

title:雜曲歌辭 桃花曲
authors:顧況
paragraphs:
魏帝宮人舞鳳樓，隋家天子泛龍舟。
君王夜醉春眠[晏]，不覺桃花逐水流。

title:雜曲歌辭 樹中草
authors:李白
paragraphs:
鳥銜野田草，誤入枯桑裏。
客土植危根，逢春猶不死。
草木雖無情，因依尚可生。
如何同枝葉，各自有枯榮。

title:雜曲歌辭 樹中草
authors:張祜
paragraphs:
青青樹中草，託根非不危。
草生樹卻死，榮枯君可知。

title:雜曲歌辭 春遊吟
authors:李章
paragraphs:
初春遍芳甸，千里靄盈矚。
美人摘新英，步步玩春綠。
所思杳何處，宛在吳江曲。
可憐不得共芳菲，日暮歸來淚滿衣。

title:雜曲歌辭 春遊樂
authors:施肩吾
paragraphs:
一年三百六十日，賞心那似春中物。
草迷曲塢花滿園，東家少年西家出。

title:雜曲歌辭 春遊樂二首 一
authors:李端
paragraphs:
遊童蘇合帶，倡女蒲葵扇。
初日映城時，相思忽相見。
褰裳踏露草，理鬢回花面。
薄暮不同歸，留情此芳甸。

title:雜曲歌辭 春遊樂二首 二
authors:李端
paragraphs:
柘彈連錢馬，銀鉤妥墮鬟。
采桑春陌上，踏草夕陽間。
意合辭先露，心誠貌卻閑。
明朝若相憶，雲雨出巫山。

title:雜曲歌辭 春遊曲三首 一
authors:張仲素
paragraphs:
煙柳飛輕絮，風榆落小錢。
濛濛百花裏，羅綺競鞦韆。

title:雜曲歌辭 春遊曲三首 二
authors:張仲素
paragraphs:
騁望登香閣，爭高下砌臺。
林間踏青去，席上意錢來。

title:雜曲歌辭 春遊曲三首 三
authors:張仲素
paragraphs:
行樂三春節，林花百和香。
當年重意氣，先占鬬雞場。

title:雜曲歌辭 樂府二首 一
authors:劉言史
paragraphs:
花頷紅騣一向偏，綠槐香陌欲朝天。
仍嫌衆裏嬌行疾，傍鐙深藏白玉鞭。

title:雜曲歌辭 樂府二首 二
authors:劉言史
paragraphs:
噴珠團香小桂條，玉鞭兼賜霍嫖姚。
弄影便從天禁出，碧蹏聲碎五門橋。

title:雜曲歌辭 樂府
authors:顧況
paragraphs:
暖谷春光至，宸遊近甸榮。
雲隨天仗轉，風入御簾輕。
翠蓋浮佳氣，朱樓倚太清。
朝臣冠劒退，宮女管弦迎。
細草承雕輦，繁花入幔城。
文房開聖藻，武衛宿天營。
玉醴隨觴至，銅壺逐漏行。
五星含土德，萬姓徹中聲。
親祀先崇典，躬推示勸耕。
國風新正樂，農器近消兵。
道德關河固，刑章日月明。
野人同鳥獸，率舞感升平。

title:雜曲歌辭 樂府
authors:權德輿
paragraphs:
光風澹蕩百花吐，樓上朝朝學歌舞。
身年二八壻侍中，幼妹承恩兄尚主。
綠窗珠箔繡鴛鴦，侍婢先焚百和香。
鶯嗁日出不知曙，寂寂羅幃春夢長。

title:雜曲歌辭 樂府三首 一
authors:孟郊
paragraphs:
蓮子不可得，荷花生水中。
猶勝道傍柳，無事蕩春風。

title:雜曲歌辭 樂府三首 二
authors:孟郊
paragraphs:
淥萍與荷葉，同時一水中。
風吹荷葉在，淥萍西復東。

title:雜曲歌辭 樂府三首 三
authors:孟郊
paragraphs:
蓮花未開時，苦心終日卷。
春水徒蕩漾，荷花未開展。

title:雜曲歌辭 樂府
authors:陸長源
paragraphs:
芙蓉初出水，菡萏露中花。
風吹著枯木，無奈值空槎。

title:雜曲歌辭 雜曲
authors:王勃
paragraphs:
智瓊神女，來訪文君。
蛾眉始約，羅袖初薰。
歌齊曲韻，舞亂行分。
若向陽臺薦枕，何啻得勝朝雲。

title:雜曲歌辭 古曲五首 一
authors:施肩吾
paragraphs:
可憐江北女，慣唱江南曲。
搖蕩木蘭舟，雙鳧不成浴。

title:雜曲歌辭 古曲五首 二
authors:施肩吾
paragraphs:
郎爲匕上香，妾爲籠上灰。
歸時雖暖熱，去罷生塵埃。

title:雜曲歌辭 古曲五首 三
authors:施肩吾
paragraphs:
夜裁鴛鴦綺，朝織蒲桃綾。
欲試一寸心，待縫三尺冰。

title:雜曲歌辭 古曲五首 四
authors:施肩吾
paragraphs:
憐時魚得水，怨罷商與參。
不如山支子，卻解結同心。

title:雜曲歌辭 古曲五首 五
authors:施肩吾
paragraphs:
紅顏感暮花，白日同流水。
思君如孤燈，一夜一心死。

title:雜曲歌辭 高句麗
authors:李白
paragraphs:
金花折風帽，白馬小遲回。
翩翩舞廣袖，似鳥海東來。

title:雜曲歌辭 摩多樓子
authors:李賀
paragraphs:
玉塞去金人，二萬四千里。
風吹沙作雲，一時渡遼水。
天白水如練，甲絲雙串斷。
行行莫苦辛，城月猶殘半。
曉氣朔煙上，趢趗胡馬蹏。
行人聽水別，隔隴長東西。

title:雜曲歌辭 遼東行
authors:王建
paragraphs:
遼東萬里遼水曲，古戍無城復無屋。
黃雲蓋地雪作山，不惜黃金買衣服。
戰回各自收弓箭，正西回面家鄉遠。
年年郡縣送征人，將與遼東作丘坂。
寧爲草木鄉中生，有身不向遼東行。

title:雜曲歌辭 渡遼水
authors:王建
paragraphs:
渡遼水，此去咸陽五千里。
來時父母知隔生，重著衣裳如送死。
亦有白骨歸咸陽，營家各與題本鄉。
身在應無回渡日，駐馬相看遼水傍。

title:雜曲歌辭 昔昔鹽 垂柳覆金堤
authors:趙嘏
paragraphs:
新年垂柳色，嫋嫋對空閨。
不畏芳菲好，自緣離別嗁。
因風飄玉戶，向日映金堤。
驛使何時度？還將贈隴西。

title:雜曲歌辭 昔昔鹽 蘼蕪葉復齊
authors:趙嘏
paragraphs:
提筐紅葉下，度日采蘼蕪。
掬翠香盈袖，看花憶故夫。
葉齊誰復見，風暖恨偏孤。
一被春光累，容顏與昔殊。

title:雜曲歌辭 昔昔鹽 水溢芙蓉沼
authors:趙嘏
paragraphs:
淥沼春光後，青青草色濃。
綺羅驚翡翠，暗粉妒芙蓉。
雲遍窗前見，荷翻鏡裏逢。
將心託流水，終日渺無從。

title:雜曲歌辭 昔昔鹽 花飛桃李蹊
authors:趙嘏
paragraphs:
遠期難可託，桃李自依依。
花徑無容跡，戎裘未下機。
隨風開又落，度日掃還飛。
欲折枝枝贈，那知歸不歸。

title:雜曲歌辭 昔昔鹽 采桑秦氏女
authors:趙嘏
paragraphs:
南陌采桑出，誰知妾姓秦。
獨憐傾國貌，不負早鶯春。
珠履盪花溼，龍鉤折桂新。
使君那駐馬，自有侍中人。

title:雜曲歌辭 昔昔鹽 織錦竇家妻
authors:趙嘏
paragraphs:
當年誰不羨，分作竇家妻。
錦字行行苦，羅帷日日嗁。
豈知登隴遠，祗恨下機迷。
直候陽關使，殷勤寄海西。

title:雜曲歌辭 昔昔鹽 關山別蕩子
authors:趙嘏
paragraphs:
那堪聞蕩子，迢遰涉關山。
腸爲馬嘶斷，衣從淚滴斑。
愁看塞上路，詎惜鏡中顏。
儻見征西鴈，應傳一字還。

title:雜曲歌辭 昔昔鹽 風月守空閨
authors:趙嘏
paragraphs:
良人猶遠戍，耿耿夜閨空。
繡戶流宵月，羅帷坐曉風。
魂飛沙帳北，腸斷玉關中。
尚自無消息，錦衾那得同。

title:雜曲歌辭 昔昔鹽 恆斂千金笑
authors:趙嘏
paragraphs:
玉顏恆自斂，羞出鏡臺前。
早惑陽城客，今悲華錦筵。
從軍人更遠，投喜鵲空傳。
夫壻交河北，迢迢路幾千。

title:雜曲歌辭 昔昔鹽 長垂雙玉嗁
authors:趙嘏
paragraphs:
雙雙紅淚墮，度日暗中嗁。
鴈出居延北，人猶遼海西。
向燈垂玉枕，對月灑金閨。
不惜羅衣溼，惟愁歸意迷。

title:雜曲歌辭 昔昔鹽 蟠龍隨鏡隱
authors:趙嘏
paragraphs:
鸞鏡無由照，蛾眉豈忍看。
不知愁髮換，空見隱龍蟠。
那愜紅顏改，偏傷白日殘。
今朝窺玉匣，雙淚落闌干。

title:雜曲歌辭 昔昔鹽 綵鳳逐帷低
authors:趙嘏
paragraphs:
巧繡雙飛鳳，朝朝伴下帷。
春花那見照，暮色已頻欺。
欲卷思君處，將嗁裛淚時。
何年征戍客？傳語報佳期。

title:雜曲歌辭 昔昔鹽 驚魂同夜鵲
authors:趙嘏
paragraphs:
萬里無人見，衆情難與論。
思君常入夢，同鵲屢驚魂。
孤寢紅羅帳，雙嗁玉筯痕。
妾心甘自保，豈復暫忘恩。

title:雜曲歌辭 昔昔鹽 倦寢聽晨雞
authors:趙嘏
paragraphs:
去去邊城騎，愁眠掩夜閨。
披衣窺落月，拭淚待鳴雞。
不憤連年別，那堪長夜嗁。
功成應自恨，早晚發遼西。

title:雜曲歌辭 昔昔鹽 暗牖懸蛛網
authors:趙嘏
paragraphs:
暗中蛛網織，歷亂綺窗前。
萬里終無信，一條徒自懸。
分從珠露滴，愁見隙風牽。
妾意何聊賴，看看劇斷弦。

title:雜曲歌辭 昔昔鹽 空梁落燕泥
authors:趙嘏
paragraphs:
春至今朝燕，花時伴獨嗁。
飛斜珠箔隔，語近畫梁低。
帷卷閑窺戶，牀空暗落泥。
誰能長對此，雙去復雙棲。

title:雜曲歌辭 昔昔鹽 前年過代北
authors:趙嘏
paragraphs:
代北幾千里，前年又復經。
燕山雲自合，胡塞草應青。
鐵馬喧鼙鼓，蛾眉怨錦屏。
不知羌笛曲，掩淚若爲聽。

title:雜曲歌辭 昔昔鹽 今歲往遼西
authors:趙嘏
paragraphs:
萬里飛書至，聞君已渡遼。
祗諳新別苦，忘卻舊時嬌。
烽戍年將老，紅顏日向彫。
胡沙兼漢苑，相望幾迢迢。

title:雜曲歌辭 昔昔鹽 一去無還意
authors:趙嘏
paragraphs:
良人征絕域，一去不言還。
百戰攻胡虜，三冬阻玉關。
蕭蕭邊馬思，獵獵戍旗閑。
獨把千重恨，連年未解顏。

title:雜曲歌辭 昔昔鹽 那能惜馬蹏
authors:趙嘏
paragraphs:
雲中路杳杳，江畔草萋萋。
妾久垂珠淚，君何惜馬蹏。
邊風悲曉角，營月怨春鼙。
未道休征戰，愁眉又復低。

title:雜曲歌辭 水調 歌第一
authors:不詳
paragraphs:
平沙落日大荒西，隴上明星高復低。
孤山幾處看烽火，壯士連營候鼓鼙。

title:雜曲歌辭 水調 歌第二
authors:不詳
paragraphs:
猛將關西意氣多，能騎駿馬弄琱戈。
金鞍寶鉸精神出，笛倚新翻水調歌。

title:雜曲歌辭 水調 歌第三
authors:不詳
paragraphs:
王孫別上綠珠輪，不羨名公樂此身。
戶外碧潭春洗馬，樓前紅燭夜迎人。

title:雜曲歌辭 水調 歌第四
authors:不詳
paragraphs:
隴頭一叚氣長秋，舉目蕭條總是愁。
秖爲征人多下淚，年年添作斷腸流。

title:雜曲歌辭 水調 歌第五
authors:不詳
paragraphs:
雙帶仍分影，同心巧結香。
不應須換彩，意欲媚濃妝。

title:雜曲歌辭 水調 入破第一
authors:不詳
paragraphs:
細草河邊一鴈飛，黃龍關裏挂戎衣。
爲受明王恩寵甚，從事經年不復歸。

title:雜曲歌辭 水調 入破第二
authors:不詳
paragraphs:
錦城絲管日紛紛，半入江風半入雲。
此曲只應天上去，人間能得幾回聞。

title:雜曲歌辭 水調 入破第三
authors:不詳
paragraphs:
昨夜遙歡出建章，今朝綴賞度昭陽。
傳聲莫閉黃金屋，爲報先開白玉堂。

title:雜曲歌辭 水調 入破第四
authors:不詳
paragraphs:
日晚笳聲咽戍樓，隴雲漫漫水東流。
行人萬里向西去，滿目關山空恨愁。

title:雜曲歌辭 水調 入破第五
authors:不詳
paragraphs:
千年一遇聖明朝，願對君王舞細腰。
乍可當熊任生死，誰能伴鳳上雲霄。

title:雜曲歌辭 水調 入破第六徹
authors:不詳
paragraphs:
閨燭無人影，羅屏有夢魂。
近來音耗絕，終日望君門。

title:雜曲歌辭 水調
authors:吳融
paragraphs:
鑿河千里走黃沙，浮殿西來動日華。
可道新聲是亡國，且貪惆悵後庭花。

title:雜曲歌辭 堂堂 一
authors:李義府
paragraphs:
鏤月成歌扇，裁雲作舞衣。
自憐回雪影，好取洛川歸。

title:雜曲歌辭 堂堂 二
authors:李義府
paragraphs:
嬾正鴛鴦被，羞褰玳瑁牀。
春風別有意，密處也尋香。

title:雜曲歌辭 堂堂
authors:李賀
paragraphs:
堂堂復堂堂，紅脫梅灰香。
十年粉蠹生畫梁，飢蟲不食推碎黃。
蕙花已老桃葉長，禁院懸簾隔御光。
華清源中礜石湯，裴回百鳳隨君王。

title:雜曲歌辭 涼州 歌第一
authors:不詳
paragraphs:
漢家宮裏柳如絲，上苑桃花連碧池。
聖壽已傳千歲酒，天文更賞百僚詩。

title:雜曲歌辭 涼州 歌第二
authors:不詳
paragraphs:
朔風吹葉鴈門秋，萬里煙塵昏戍樓。
征馬長思青海北，胡笳夜聽隴山頭。

title:雜曲歌辭 涼州 歌第三
authors:不詳
paragraphs:
開篋淚霑襦，見君前日書。
夜臺空寂寞，猶見紫雲車。

title:雜曲歌辭 涼州 排遍第一
authors:不詳
paragraphs:
三秋陌上早霜飛，羽獵平田淺草齊。
錦背蒼鷹初出按，五花驄馬餵來肥。

title:雜曲歌辭 涼州 排遍第二
authors:不詳
paragraphs:
鴛鴦殿裏笙歌起，翡翠樓前出舞人。
喚上紫微三五夕，聖明方壽一千春。

title:雜曲歌辭 涼州詞
authors:耿[湋]
paragraphs:
國使翩翩隨斾旌，隴西岐路足荒城。
氈裘牧馬胡雛小，日暮蕃歌三兩聲。

title:雜曲歌辭 涼州詞 一
authors:張籍
paragraphs:
邊城暮雨鴈飛低，蘆筍初生漸欲齊。
無數鈴聲遙過磧，應馱白練到安西。

title:雜曲歌辭 涼州詞 二
authors:張籍
paragraphs:
古鎮城門白磧開，胡兵往往傍沙堆。
巡邊使客行應早，每待平安火到來。

title:雜曲歌辭 涼州詞 三
authors:張籍
paragraphs:
鳳林關裏水東流，白草黃榆六十秋。
邊將皆承主恩澤，無人解道取涼州。

title:雜曲歌辭 涼州詞
authors:薛逢
paragraphs:
昨夜蕃兵報國讐，沙州都護破涼州。
黃河九曲今歸漢，塞外縱橫戰血流。

title:雜曲歌辭 太和 第一
authors:不詳
paragraphs:
國門卿相舊山莊，聖主移來宴綠芳。
簾外輾爲車馬路，花間踏出舞人場。

title:雜曲歌辭 太和 第二
authors:不詳
paragraphs:
國鳥尚含天樂轉，寒風猶帶御衣香。
爲報碧潭明月夜，會須留賞待君王。

title:雜曲歌辭 太和 第三
authors:不詳
paragraphs:
庭前鵲遶相思樹，井上鶯歌爭刺桐。
含情少婦悲春草，多是良人學轉蓬。

title:雜曲歌辭 太和 第四
authors:不詳
paragraphs:
塞北江南共一家，何須淚落怨黃沙。
春酒半酣千日醉，庭前還有落梅花。

title:雜曲歌辭 太和 第五徹
authors:不詳
paragraphs:
我皇膺運太平年，四海朝宗會百川。
自古幾多明聖主，不如今帝勝堯天。

title:雜曲歌辭 伊州 歌第一
authors:蓋嘉運
paragraphs:
秋風明月獨離居，蕩子從戎十載餘。
征人去日殷勤屬，歸鴈來時數寄書。

title:雜曲歌辭 伊州 歌第二
authors:蓋嘉運
paragraphs:
彤闈曉闢萬鞍迴，玉輅春遊薄晚開。
渭北清光搖草樹，州南嘉景入樓臺。

title:雜曲歌辭 伊州 歌第三
authors:蓋嘉運
paragraphs:
聞道黃花戍，頻年不解兵。
可憐閨裏月，偏照漢家營。

title:雜曲歌辭 伊州 歌第四
authors:蓋嘉運
paragraphs:
千里東歸客，無心憶舊遊。
挂帆游白水，高枕到青州。

title:雜曲歌辭 伊州 歌第五
authors:蓋嘉運
paragraphs:
桂殿江烏對，彫屏海燕重。
秖應多釀酒，醉罷樂高鐘。

title:雜曲歌辭 伊州 入破第一
authors:蓋嘉運
paragraphs:
千門今夜曉初晴，萬里天河徹帝京。
璨璨繁星駕秋色，稜稜霜氣韻鐘聲。

title:雜曲歌辭 伊州 入破第二
authors:蓋嘉運
paragraphs:
長安二月柳依依，西出流沙路漸微。
閼氏山上春光少，相府庭邊驛使稀。

title:雜曲歌辭 伊州 入破第三
authors:蓋嘉運
paragraphs:
三秋大漠冷溪山，八月嚴霜變草顏。
卷斾風行宵渡磧，銜枚電掃曉應還。

title:雜曲歌辭 伊州 入破第四
authors:蓋嘉運
paragraphs:
行樂三陽早，芳菲二月春。
閨中紅粉態，陌上看花人。

title:雜曲歌辭 伊州 入破第五
authors:蓋嘉運
paragraphs:
君住孤山下，煙深夜徑長。
轅門渡綠水，遊苑遶垂楊。

title:雜曲歌辭 陸州 歌第一
authors:不詳
paragraphs:
分野中峰變，陰晴衆壑殊。
欲投人處宿，隔浦問樵夫。

title:雜曲歌辭 陸州 歌第二
authors:不詳
paragraphs:
共得煙霞徑，東歸山水遊。
蕭蕭望林夜，寂寂坐中秋。

title:雜曲歌辭 陸州 歌第三
authors:不詳
paragraphs:
香氣傳空滿，妝花映薄紅。
歌聲天仗外，舞態御樓中。

title:雜曲歌辭 陸州 排遍第一
authors:不詳
paragraphs:
樹發花如錦，鶯嗁柳若絲。
更逢歡宴地，愁見別離時。

title:雜曲歌辭 陸州 排遍第二
authors:不詳
paragraphs:
明月照秋葉，西風響夜砧。
彊言徒自亂，往事不堪尋。

title:雜曲歌辭 陸州 排遍第三
authors:不詳
paragraphs:
坐對銀釭曉，停留玉筯痕。
君門常不見，無處謝前恩。

title:雜曲歌辭 陸州 排遍第四
authors:不詳
paragraphs:
曙月當窗滿，征人出塞遙。
畫樓終日閉，清管爲誰調。

title:雜曲歌辭 簇拍陸州
authors:不詳
paragraphs:
西去輪臺萬里餘，故鄉音耗日應疎。
隴山鸚鵡能言語，爲報閨人數寄書。

title:雜曲歌辭 石州
authors:不詳
paragraphs:
自從君去遠巡邊，終日羅幃獨自眠。
看花情轉切，攬鏡淚如泉。
一自離君後，嗁多雙臉穿。
何時狂虜滅，免得更留連。

title:雜曲歌辭 蓋羅縫 一
authors:不詳
paragraphs:
秦時明月漢時關，萬里征人尚未還。
但願龍庭神將在，不教胡馬渡陰山。

title:雜曲歌辭 蓋羅縫 二
authors:不詳
paragraphs:
音書杜絕白狼西，桃李無顏黃鳥嗁。
寒鳥春深歸去盡，出門腸斷草萋萋。

title:雜曲歌辭 雙帶子
authors:不詳
paragraphs:
私言切語誰人會，海燕雙飛繞畫梁。
君學秋胡不相識，妾亦無心去采桑。

title:雜曲歌辭 崑崙子
authors:不詳
paragraphs:
[揚]子譚經去，淮王載酒過。
醉來嗁鳥喚，坐久落花多。

title:雜曲歌辭 祓禊曲 一
authors:不詳
paragraphs:
昨見春條綠，那知秋葉黃。
蟬聲猶未斷，寒鴈已成行。

title:雜曲歌辭 祓禊曲 二
authors:不詳
paragraphs:
金谷園中柳，春來已舞腰。
那堪好風景，獨上洛陽橋。

title:雜曲歌辭 祓禊曲 三
authors:不詳
paragraphs:
何處堪愁思，花間長樂宮。
君王不重客，泣淚向春風。

title:雜曲歌辭 上巳樂
authors:張祜
paragraphs:
猩猩血綵繫頭標，天上齊聲舉畫橈。
卻是內人爭意切，六宮羅袖一時招。

title:雜曲歌辭 穆護砂
authors:不詳
paragraphs:
玉管朝朝弄，清歌日日新。
折花當驛路，寄與隴頭人。

title:雜曲歌辭 思歸樂 一
authors:不詳
paragraphs:
晚日催弦管，春風入綺羅。
杏花如有意，偏落舞衫多。

title:雜曲歌辭 思歸樂 二
authors:不詳
paragraphs:
萬里春應盡，三江鴈亦稀。
連天漢水廣，孤客未言歸。

title:雜曲歌辭 金殿樂
authors:不詳
paragraphs:
入夜秋砧動，千門起四鄰。
不緣樓上月，應爲隴頭人。

title:雜曲歌辭 胡渭州 一
authors:不詳
paragraphs:
亭亭孤月照行舟，寂寂長江萬里流。
鄉國不知何處是？雲山漫漫使人愁。

title:雜曲歌辭 胡渭州 二
authors:不詳
paragraphs:
楊柳千尋色，桃花一苑芳。
風吹入簾裏，惟有惹衣香。

title:雜曲歌辭 戎渾
authors:不詳
paragraphs:
風勁角弓鳴，將軍獵渭城。
草枯鷹眼疾，雪盡馬蹏輕。

title:雜曲歌辭 牆頭花 一
authors:不詳
paragraphs:
蟋蟀鳴洞房，梧桐落金井。
爲君裁舞衣，天寒翦刀冷。

title:雜曲歌辭 牆頭花 二
authors:不詳
paragraphs:
妾有羅衣裳，秦王在時作。
爲舞春風多，秋來不堪著。

title:雜曲歌辭 采桑
authors:不詳
paragraphs:
自古多征戰，由來尚甲兵。
長驅千里去，一舉兩蕃平。
按劒從沙漠歌謠滿帝京寄言天下將須立武功名。

title:雜曲歌辭 [楊]下採桑
authors:不詳
paragraphs:
飛絲惹綠塵，軟葉對孤輪。
今朝入園去，物色彊看人。

title:雜曲歌辭 破陣樂 一
authors:不詳
paragraphs:
秋來四面足風沙，塞外征人暫別家。
千里不辭行路遠，時光早晚到天涯。

title:雜曲歌辭 破陣樂 二
authors:不詳
paragraphs:
漢兵出頓金微，照日明光鐵衣。
百里火幡熖熖，千行雲騎騑騑。
蹙踏遼河自竭，鼓噪燕山可飛。
正屬四方朝賀，端知萬舞皇威。

title:雜曲歌辭 破陣樂 三
authors:不詳
paragraphs:
少年膽氣凌雲，共許驍雄出羣。
匹馬城南挑戰，單刀薊北從軍。
一鼓鮮卑送欵，五餌單于解紛。
誓欲成名報國，羞將開口論勳。

title:雜曲歌辭 戰勝樂
authors:不詳
paragraphs:
百戰得功名，天兵意氣生。
三邊永不戰，此是我皇英。

title:雜曲歌辭 劒南臣
authors:不詳
paragraphs:
不分君恩斷，觀妝視鏡中。
容華尚春日，嬌愛已秋風。
枕席臨窗曉，屏帷對月空。
年年後庭樹，芳悴在深宮。

title:雜曲歌辭 征步郎
authors:不詳
paragraphs:
塞外虜塵飛，頻年度磧西。
死生隨玉劒，辛苦向金微。

title:雜曲歌辭 [歎]疆場
authors:不詳
paragraphs:
聞道行人至，妝梳對鏡臺。
淚痕猶尚在，笑靨自然開。

title:雜曲歌辭 塞姑
authors:不詳
paragraphs:
昨日盧梅塞口，整見諸人鎮守。
都護三年不歸，折盡江邊楊柳。

title:雜曲歌辭 水鼓子
authors:不詳
paragraphs:
雕弓白羽獵初回，薄夜牛羊復下來。
夢水河邊秋草合，黑山峰外陣雲開。

title:雜曲歌辭 婆羅門
authors:楊敬述進
paragraphs:
迴樂峰前沙似雪，受降城外月如霜。
不知何處吹蘆管？一夜征人盡望鄉。

title:雜曲歌辭 浣沙女 一
authors:不詳
paragraphs:
南陌春風早，東鄰去日斜。
千花開瑞錦，香撲美人車。

title:雜曲歌辭 浣沙女 二
authors:不詳
paragraphs:
長樂青門外，宜春小苑東。
樓開萬戶上，人向百花中。

title:雜曲歌辭 鎮西
authors:不詳
paragraphs:
天邊物色更無春，祗有羊羣與馬羣。
誰家營裏吹羌笛，哀怨教人不忍聞。

title:雜曲歌辭 鎮西 二
authors:不詳
paragraphs:
歲去年來拜聖朝，更無山闕對溪橋。
九門楊柳渾無半，猶自千條與萬條。

title:雜曲歌辭 回紇
authors:不詳
paragraphs:
曾聞瀚海使難通，幽閨少婦罷裁縫。
緬想邊庭征戰苦，誰能對鏡治愁容。
久戍人將老，須臾變作白頭翁。

title:雜曲歌辭 長命女
authors:不詳
paragraphs:
雲送關西雨，風傳渭北秋。
孤燈然客夢，寒杵擣鄉愁。

title:雜曲歌辭 醉公子
authors:不詳
paragraphs:
昨日春園飲，今朝倒接䍦。
誰人扶上馬，不省下樓時。

title:雜曲歌辭 一片子
authors:不詳
paragraphs:
柳色青山映，梨花雪鳥藏。
綠窗桃李下，閑坐歎春芳。

title:雜曲歌辭 甘州
authors:不詳
paragraphs:
欲使傳消息，空書意不任。
寄君明月鏡，偏照故人心。

title:雜曲歌辭 濮陽女
authors:不詳
paragraphs:
鴈來書不至，月照獨眠房。
賤妾多愁思，不堪秋夜長。

title:雜曲歌辭 相府蓮
authors:不詳
paragraphs:
夜聞鄰婦泣，切切有餘哀。
即問緣何事，征人戰未迴。

title:雜曲歌辭 蔟拍相府蓮
authors:不詳
paragraphs:
莫以今時寵，寧無舊日恩。
看花滿眼淚，不共楚王言。
閨燭無人影，羅屏有夢魂。
近來音耗絕，終日望應門。

title:雜曲歌辭 離別難
authors:不詳
paragraphs:
此別難重陳，花深復變人。
來時梅覆雪，去日柳含春。
物候催行客，歸途淑氣新。
剡川今已遠，魂夢暗相親。

title:雜曲歌辭 離別難
authors:白居易
paragraphs:
綠楊陌上送行人，馬去車回一望塵。
不覺別時紅淚盡，歸來無淚可霑巾。

title:雜曲歌辭 山鷓鴣 一
authors:不詳
paragraphs:
玉關征戍久，空閨人獨愁。
寒露溼青苔，別來蓬鬢秋。

title:雜曲歌辭 山鷓鴣 二
authors:不詳
paragraphs:
人坐青樓晚，鶯語百花時。
愁人多自老，腸斷君不知。

title:雜曲歌辭 鷓鴣詞
authors:李益
paragraphs:
湘江斑竹枝，錦翼鷓鴣飛。
處處湘雲合，郎從何處歸。

title:雜曲歌辭 鷓鴣詞 一
authors:李涉
paragraphs:
湘江煙水深，沙岸隔楓林。
何處鷓鴣飛？日斜斑竹陰。
二女虛垂淚，三閭枉自沈。
惟有鷓鴣鳥，獨傷行客心。

title:雜曲歌辭 鷓鴣詞 二
authors:李涉
paragraphs:
越岡連越井，越鳥更南飛。
何處鷓鴣嗁，夕煙東嶺歸。
嶺頭行人少，天涯北客稀。
鷓鴣嗁別處，相對淚霑衣。

title:雜曲歌辭 樂世
authors:白居易
paragraphs:
管急絲繁拍漸稠，綠腰宛轉曲終頭。
誠知樂世聲聲樂，老病人聽未免愁。

title:雜曲歌辭 急[樂世]
authors:白居易
paragraphs:
正抽碧線繡紅羅，忽聽黃鶯斂翠蛾。
秋思冬愁春恨望，大都不得意時多。

title:雜曲歌辭 何滿子
authors:白居易
paragraphs:
世傳滿子是人名，臨就刑時曲始成。
一曲四詞歌八疊，從頭便是斷腸聲。

title:雜曲歌辭 何滿子
authors:薛逢
paragraphs:
繫馬宮槐老，持杯店菊黃。
故交今不見，流恨滿川光。

title:雜曲歌辭 清平調 一
authors:李白
paragraphs:
雲想衣裳花想容，春風拂檻露華濃。
若非羣玉山頭見，會向瑤臺月下逢。

title:雜曲歌辭 清平調 二
authors:李白
paragraphs:
一枝紅豔露凝香，雲雨巫山枉斷腸。
借問漢宮誰得似，可憐飛燕倚新妝。

title:雜曲歌辭 清平調 三
authors:李白
paragraphs:
名花傾國兩相歡，長得君王帶笑看。
解釋春風無限恨，沈香亭北倚闌干。

title:雜曲歌辭 回波樂
authors:李景伯
paragraphs:
回波爾時酒巵，微臣職在箴規。
侍宴既過三爵，諠譁竊恐非儀。

title:雜曲歌辭 聖明樂 一
authors:張仲素
paragraphs:
玉帛殊方至，歌鍾比屋聞。
華夷今一貫，同賀聖明君。

title:雜曲歌辭 聖明樂 二
authors:張仲素
paragraphs:
九陌祥煙合，千春瑞月明。
宮花將苑柳，先發鳳皇城。

title:雜曲歌辭 聖明樂
authors:令狐楚
paragraphs:
海浪恬丹徼，邊塵靜異山。
從今萬里外，不復鎖蕭關。

title:雜曲歌辭 大酺樂
authors:不詳
paragraphs:
淚滴珠難盡，容殘玉易銷。
儻隨明月去，莫道夢魂遙。

title:雜曲歌辭 大酺樂 一
authors:杜審言
paragraphs:
聖后乘乾日，皇明御曆辰。
紫宮初啓坐，蒼璧正臨春。
雷雨垂膏澤，金錢賜下人。
詔酺歡賞徧，交泰覩惟新。

title:雜曲歌辭 大酺樂 二
authors:杜審言
paragraphs:
毘陵震澤九州通，士女歡娛萬國同。
伐鼓撞鐘驚海上，新妝袨服照江東。
梅花落處疑殘雪，柳葉開時任好風。
大德不官逢道泰，天長地久屬年豐。

title:雜曲歌辭 大酺樂 一
authors:張祜
paragraphs:
車駕東來值太平，大酺三日洛陽城。
小兒一伎竿頭絕，天下傳呼萬歲聲。

title:雜曲歌辭 大酺樂 二
authors:張祜
paragraphs:
紫陌酺歸日欲斜，紅塵開路薛王家。
雙鬟前說樓前鼓，兩伎爭輪好結花。

title:雜曲歌辭 千秋樂
authors:張祜
paragraphs:
八月平時花萼樓，萬方同樂奏千秋。
傾城人看長竿出，一伎初成趙解愁。

title:雜曲歌辭 火鳳辭 一
authors:李百藥
paragraphs:
歌聲扇裏出，妝影扇中輕。
未能令掩笑，何處欲鄣聲。
知音自不惑，得念是分明。
莫見雙嚬斂，疑人含笑情。

title:雜曲歌辭 火鳳辭 二
authors:李百藥
paragraphs:
佳人靚晚妝，清唱動蘭房。
影入含風扇，聲飛照日梁。
嬌嚬眉際斂，逸韻口中香。
自有橫陳分，應憐秋夜長。

title:雜曲歌辭 熱戲樂
authors:張祜
paragraphs:
熱戲爭心劇火燒，銅槌暗執不相饒。
上皇失喜寧王笑，百尺幢竿果動搖。

title:雜曲歌辭 春鶯囀
authors:張祜
paragraphs:
興慶池南柳未開，太真先把一枝梅。
內人已唱春鶯囀，花下傞傞軟舞來。

title:雜曲歌辭 達摩支
authors:溫庭筠
paragraphs:
擣麝成塵香不滅，拗蓮作寸絲難絕。
紅淚文姬洛水春，白頭蘇武天山雪。
君不見無愁高緯花漫漫，漳浦宴餘清露寒。
一旦臣僚共囚虜，欲吹羌管先汍瀾。
舊臣頭鬢霜華早，可惜雄心醉中老。
萬古春歸夢不歸，鄴城風雨連天草。

title:雜曲歌辭 如意娘
authors:則天皇后
paragraphs:
看朱成碧思紛紛，憔悴支離爲憶君。
不信比來長下淚，開箱驗取石榴裙。

title:雜曲歌辭 雨霖鈴
authors:張祜
paragraphs:
雨霖鈴夜卻歸秦，猶是張徽一曲新。
長說上皇垂淚教，月明南內更無人。

title:雜曲歌辭 桂花曲
authors:不詳
paragraphs:
可憐天上桂花孤，試問姮娥更要無。
月宮幸有閒田地，何不中央種兩株。

title:雜曲歌辭 渭城曲
authors:王維
paragraphs:
謂城朝雨浥輕塵，客舍青青柳色春。
勸君更盡一杯酒，西出陽關無故人。

title:雜曲歌辭 竹枝
authors:顧況
paragraphs:
帝子蒼梧不復歸，洞庭葉下荆雲飛。
巴人夜唱竹枝後，腸斷曉猨聲漸稀。

title:雜曲歌辭 竹枝 一
authors:劉禹錫
paragraphs:
白帝城頭春草生，白鹽山下蜀江清。
南人上來歌一曲，北人莫上動鄉情。

title:雜曲歌辭 竹枝 二
authors:劉禹錫
paragraphs:
山桃紅花滿上頭，蜀江春水拍江流。
花紅易衰似郎意，水流無限似儂愁。

title:雜曲歌辭 竹枝 三
authors:劉禹錫
paragraphs:
江上朱樓新雨晴，瀼西春水縠文生。
橋東橋西好楊柳，人來人去唱歌行。

title:雜曲歌辭 竹枝 四
authors:劉禹錫
paragraphs:
日出三竿春霧消，江頭蜀客駐蘭橈。
憑寄狂夫書一紙，住在成都萬里橋。

title:雜曲歌辭 竹枝 五
authors:劉禹錫
paragraphs:
兩岸山花似雪開，家家春酒滿銀杯。
昭君坊中多女伴，永安宮外踏青來。

title:雜曲歌辭 竹枝 六
authors:劉禹錫
paragraphs:
瞿塘嘈嘈十二灘，此中道路古來難。
長恨人心不如水，等閑平地起波瀾。

title:雜曲歌辭 竹枝 七
authors:劉禹錫
paragraphs:
巫峽蒼蒼煙雨時，清猨啼在最高枝。
箇裏愁人腸自斷，由來不是此聲悲。

title:雜曲歌辭 竹枝 八
authors:劉禹錫
paragraphs:
城西門前灩澦堆，年年波浪不能摧。
懊惱人心不如石，少時東去復西來。

title:雜曲歌辭 竹枝 九
authors:劉禹錫
paragraphs:
山上層層桃李花，雲間煙火是人家。
銀釧金釵來負水，長刀短笠去燒畬。

title:雜曲歌辭 竹枝 一
authors:劉禹錫
paragraphs:
楊柳青青江水平，聞郎江上唱歌聲。
東邊日出西邊雨，道是無情還有情。

title:雜曲歌辭 竹枝 二
authors:劉禹錫
paragraphs:
楚水巴山江雨多，巴人能唱本鄉歌。
今朝北客思歸去，迴入紇那披綠羅。

title:雜曲歌辭 竹枝 一
authors:白居易
paragraphs:
瞿塘峽口冷煙低，白帝城頭月向西。
唱到竹枝聲咽處，寒猨晴鳥一時啼。

title:雜曲歌辭 竹枝 二
authors:白居易
paragraphs:
竹枝苦怨怨何人，夜靜山空歇又聞。
蠻兒巴女齊聲唱，愁殺江樓病使君。

title:雜曲歌辭 竹枝 三
authors:白居易
paragraphs:
巴東船舫上巴西，波面風生雨脚齊。
水蓼冷花紅蔟蔟，江蘺溼葉碧萋萋。

title:雜曲歌辭 竹枝 四
authors:白居易
paragraphs:
江畔誰人唱竹枝，前聲斷咽後聲遲。
怪來調苦緣詞苦，多是通州司馬詩。

title:雜曲歌辭 竹枝 一
authors:李涉
paragraphs:
荆門灘急水潺潺，兩岸猨啼煙滿山。
渡頭年少應官去，月落西陵望不還。

title:雜曲歌辭 竹枝 二
authors:李涉
paragraphs:
巫峽雲開神女祠，綠潭紅樹影參差。
下牢戍口初相問，無義灘頭剩別離。

title:雜曲歌辭 竹枝 三
authors:李涉
paragraphs:
石壁千重樹萬重，白雲斜掩碧芙蓉。
昭君溪上年年月，獨自嬋娟色最濃。

title:雜曲歌辭 竹枝 四
authors:李涉
paragraphs:
十二峰頭月欲低，空濛江上子規啼。
孤舟一夜東歸客，泣向春風憶建溪。

title:雜曲歌辭 竹枝 一
authors:孫光憲
paragraphs:
門前春水白蘋花，岸上無人小艇斜。
商女經過江欲暮，散拋殘食飼神雅。

title:雜曲歌辭 竹枝 二
authors:孫光憲
paragraphs:
亂繩千結絆人深，越羅萬丈表長尋。
楊柳在身垂意緒，藕花落盡見蓮心。

title:雜曲歌辭 楊柳枝 一
authors:白居易
paragraphs:
一樹春風萬萬枝，嫩於金色軟於絲。
永豐西角荒園裏，盡日無人屬阿誰。

title:雜曲歌辭 楊柳枝 二
authors:白居易
paragraphs:
一樹衰殘委泥土，雙枝榮耀植天庭。
定知玄象今春後，柳宿光中添兩星。

title:雜曲歌辭 楊柳枝 一
authors:白居易
paragraphs:
六么水調家家唱，白雪梅花處處吹。
古歌舊曲君休聽，聽取新翻楊柳枝。

title:雜曲歌辭 楊柳枝 二
authors:白居易
paragraphs:
陶令門前四五樹，亞夫營裏百千條。
何似東都正二月，黃金枝映洛陽橋。

title:雜曲歌辭 楊柳枝 三
authors:白居易
paragraphs:
依依嫋嫋復青青，句引清風無限情。
白雪花繁空撲地，綠絲條弱不勝鶯。

title:雜曲歌辭 楊柳枝 四
authors:白居易
paragraphs:
紅板江橋青酒旗，館娃宮暖日斜時。
可憐雨歇東風定，萬樹千條各自垂。

title:雜曲歌辭 楊柳枝 五
authors:白居易
paragraphs:
蘇州楊柳任君誇，更有錢塘勝館娃。
若解多情尋小小，綠楊深處是蘇家。

title:雜曲歌辭 楊柳枝 六
authors:白居易
paragraphs:
蘇家小女舊知名，楊柳風前別有情。
剝條盤作銀環樣，卷葉吹爲玉笛聲。

title:雜曲歌辭 楊柳枝 七
authors:白居易
paragraphs:
葉含濃露如啼眼，枝嫋輕風似舞腰。
小樹不禁攀折苦，乞君留取兩三條。

title:雜曲歌辭 楊柳枝 八
authors:白居易
paragraphs:
人言柳葉似愁眉，更有愁腸似柳絲。
柳絲挽斷腸牽斷，彼此應無續得期。

title:雜曲歌辭 楊柳枝
authors:盧貞
paragraphs:
一樹依依在永豐，兩枝飛去杳無蹤。
玉皇曾采人間曲，應逐歌聲入九重。

title:雜曲歌辭 楊柳枝 一
authors:劉禹錫
paragraphs:
塞北梅花羌笛吹，淮南桂樹小山詞。
請君莫奏前朝曲，聽唱新翻楊柳枝。

title:雜曲歌辭 楊柳枝 二
authors:劉禹錫
paragraphs:
南陌東城春早時，相逢何處不依依。
桃紅李白皆誇好，須得垂楊相發輝。

title:雜曲歌辭 楊柳枝 三
authors:劉禹錫
paragraphs:
鳳闕輕遮翡翠帷，龍墀遙望麴塵絲。
御溝春水柳暉映，狂殺長安年少兒。

title:雜曲歌辭 楊柳枝 四
authors:劉禹錫
paragraphs:
金谷園中鶯亂飛，銅駝陌上好風吹。
城東桃李須臾盡，爭似垂楊無限時。

title:雜曲歌辭 楊柳枝 五
authors:劉禹錫
paragraphs:
花萼樓前初種時，美人樓上鬬腰支。
如今拋擲上街裏，露葉如啼欲恨誰。

title:雜曲歌辭 楊柳枝 六
authors:劉禹錫
paragraphs:
煬帝行宮汴水濱，數株殘柳不勝春。
昨來風起花如雪，飛入宮牆不見人。

title:雜曲歌辭 楊柳枝 七
authors:劉禹錫
paragraphs:
御陌青門拂地垂，千條金縷萬條絲。
如今綰作同心結，將贈行人知不知。

title:雜曲歌辭 楊柳枝 八
authors:劉禹錫
paragraphs:
城外春風滿酒旗，行人揮袂日西時。
長安陌上無窮樹，唯有垂楊管別離。

title:雜曲歌辭 楊柳枝 九
authors:劉禹錫
paragraphs:
輕盈嫋娜占春華，舞榭妝樓處處遮。
春盡絮飛留不得，隨風好去落誰家。

title:雜曲歌辭 楊柳枝 一
authors:劉禹錫
paragraphs:
[揚]子江頭煙景迷，隋家宮樹拂金堤。
嵯峨猶有當時色，半蘸波中水鳥棲。

title:雜曲歌辭 楊柳枝 二
authors:劉禹錫
paragraphs:
迎得春光先到來，淺黃輕綠映樓臺。
只緣嫋娜多情思，便被春風長請挼。

title:雜曲歌辭 楊柳枝 三
authors:劉禹錫
paragraphs:
巫峽巫山楊柳多，朝雲暮雨遠相和。
因想陽臺無限事，爲君迴唱竹枝歌。

title:雜曲歌辭 楊柳枝 一
authors:李商隱
paragraphs:
暫憑樽酒送無憀，莫損愁眉與細腰。
人世死前唯有別，春風爭擬惜長條。

title:雜曲歌辭 楊柳枝 二
authors:李商隱
paragraphs:
含煙惹霧每依依，萬緒千條拂落暉。
爲報行人休盡折，半留相送半迎歸。

title:雜曲歌辭 楊柳枝
authors:韓琮
paragraphs:
梁苑隋堤事已空，萬條猶舞舊春風。
那堪更想千年後，誰見楊花入漢宮。

title:雜曲歌辭 楊柳枝
authors:施肩吾
paragraphs:
傷見路傍楊柳春，一枝折盡一重新。
今年還折去年處，不送去年離別人。

title:雜曲歌辭 楊柳枝 一
authors:溫庭筠
paragraphs:
宜春苑外最長條，閑嫋春風伴舞腰。
正是玉人腸斷處，一渠春水赤欄橋。

title:雜曲歌辭 楊柳枝 二
authors:溫庭筠
paragraphs:
南內牆東御路傍，預知春色柳絲黃。
杏花未肯無情思，何事情人最斷腸。

title:雜曲歌辭 楊柳枝 三
authors:溫庭筠
paragraphs:
蘇小門前柳萬條，毿毿金線拂平橋。
黃鶯不語東風起，深閉朱門伴細腰。

title:雜曲歌辭 楊柳枝 四
authors:溫庭筠
paragraphs:
金縷毿毿碧瓦溝，六宮眉黛惹春愁。
晚來更帶龍池雨，半拂欄干半入樓。

title:雜曲歌辭 楊柳枝 五
authors:溫庭筠
paragraphs:
館娃宮外鄴城西，遠映征帆近拂堤。
繫得王孫歸意切，不關春草綠萋萋。

title:雜曲歌辭 楊柳枝 六
authors:溫庭筠
paragraphs:
兩兩黃鸝色似金，嫋枝啼露動芳音。
春來幸自長如線，可惜牽纏蕩子心。

title:雜曲歌辭 楊柳枝 七
authors:溫庭筠
paragraphs:
御柳如絲映九重，鳳凰窗柱繡芙蓉。
景陽樓伴千條露，一面新妝待曉鍾。

title:雜曲歌辭 楊柳枝 八
authors:溫庭筠
paragraphs:
織錦機邊鶯語頻，停梭垂淚憶征人。
塞門三月猶蕭索，縱有垂楊未覺春。

title:雜曲歌辭 楊柳枝 一
authors:皇甫松
paragraphs:
春入行宮映翠微，玄宗侍女舞烟絲。
如今柳向空城綠，玉笛何人更把吹。

title:雜曲歌辭 楊柳枝 二
authors:皇甫松
paragraphs:
爛熳春歸水國時，吳王宮殿柳垂絲。
黃鶯長呌空閨畔，西子無因更得知。

title:雜曲歌辭 楊柳枝 一
authors:僧齊己
paragraphs:
鳳樓高映綠陰陰，凝碧多含雨露深。
莫謂一枝柔軟力，幾曾牽破別離心。

title:雜曲歌辭 楊柳枝 二
authors:僧齊己
paragraphs:
館娃宮畔響廊前，依託吳王養翠煙。
劒去國亡臺榭毀，却隨紅樹噪秋蟬。

title:雜曲歌辭 楊柳枝 三
authors:僧齊己
paragraphs:
穠低似中陶潛酒，軟極如傷宋玉風。
多謝將軍遶營種，翠中閑卓戰旗紅。

title:雜曲歌辭 楊柳枝 四
authors:僧齊己
paragraphs:
高僧愛惜遮江寺，遊子傷殘露野橋。
爭似著行垂上苑，碧桃紅杏對搖搖。

title:雜曲歌辭 楊柳枝 一
authors:張祜
paragraphs:
莫折宮前楊柳枝，玄宗曾向笛中吹。
傷心日暮煙霞起，無限春愁生翠眉。

title:雜曲歌辭 楊柳枝 二
authors:張祜
paragraphs:
凝碧池邊斂翠眉，景陽臺下綰青絲。
那勝妃子朝元閣，玉手和煙弄一枝。

title:雜曲歌辭 楊柳枝 一
authors:孫魴
paragraphs:
靈和風暖太昌春，舞線搖絲向昔人。
何似曉來江雨後，一行如畫隔遙津。

title:雜曲歌辭 楊柳枝 二
authors:孫魴
paragraphs:
彭澤初栽五樹時，只應閑看一枝枝。
不知天意風流處，要與佳人學畫眉。

title:雜曲歌辭 楊柳枝 三
authors:孫魴
paragraphs:
暖傍離亭靜拂橋，入流穿檻綠搖搖。
不知落日誰相送，魂斷千條與萬條。

title:雜曲歌辭 楊柳枝 四
authors:孫魴
paragraphs:
春來綠樹遍天涯，未見垂楊未可誇。
晴日萬株烟一陣，閑坊兼是莫愁家。

title:雜曲歌辭 楊柳枝 五
authors:孫魴
paragraphs:
十首當年有舊詞，唱青歌翠幾無遺。
未曾得向行人道，不爲離情莫折伊。

title:雜曲歌辭 楊柳枝 一
authors:薛能
paragraphs:
華清高樹出離宮，南陌柔條帶暖風。
誰見輕陰是良夜，瀑泉聲畔月明中。

title:雜曲歌辭 楊柳枝 二
authors:薛能
paragraphs:
洛橋晴影覆江船，羌笛秋聲濕塞烟。
閑想習池公宴罷，水蒲風絮夕陽天。

title:雜曲歌辭 楊柳枝 三
authors:薛能
paragraphs:
嫩綠輕懸似綴旒，路人遙見隔宮樓。
誰能更近丹墀種，解播皇風入九州。

title:雜曲歌辭 楊柳枝 四
authors:薛能
paragraphs:
暖風晴日斷浮埃，廢路新條發釣臺。
處處輕輕可惆悵，後人攀處古人栽。

title:雜曲歌辭 楊柳枝 五
authors:薛能
paragraphs:
潭上江邊嫋嫋垂，日高風靜絮相隨。
青樓一樹無人見，正是女郎眠覺時。

title:雜曲歌辭 楊柳枝 六
authors:薛能
paragraphs:
汴水高懸百萬條，風清兩岸一時搖。
隋家力盡虛栽得，無限春風屬聖朝。

title:雜曲歌辭 楊柳枝 七
authors:薛能
paragraphs:
和花烟樹九重城，夾路春陰十萬營。
唯向邊頭不堪望，一株顦顇少人行。

title:雜曲歌辭 楊柳枝 八
authors:薛能
paragraphs:
窗外齊垂旭日初，樓邊輕好暖風徐。
遊人莫道栽無益，桃李清陰却不如。

title:雜曲歌辭 楊柳枝 九
authors:薛能
paragraphs:
衆木猶寒獨早青，御溝橋畔曲江亭。
陶家舊日應如此，一院春條綠遶廳。

title:雜曲歌辭 楊柳枝 十
authors:薛能
paragraphs:
帳偃纓垂細復繁，令人心想石家園。
風條月影皆堪重，何事侯門愛樹萱。

title:雜曲歌辭 楊柳枝 一
authors:薛能
paragraphs:
數首新詞帶恨成，柳絲牽我我傷情。
柔娥幸有腰支穩，試踏吹聲作唱聲。

title:雜曲歌辭 楊柳枝 二
authors:薛能
paragraphs:
高出軍營遠映橋，賊兵曾斫火曾燒。
風流性在終難改，依舊春來萬萬條。

title:雜曲歌辭 楊柳枝 三
authors:薛能
paragraphs:
縣依陶令想嫌迂，營伴將軍即大麤。
此日與君除萬恨，數篇風調更應無。

title:雜曲歌辭 楊柳枝 四
authors:薛能
paragraphs:
狂似纖腰軟勝綿，自多情態更誰憐。
遊人不折還堪恨，拋向橋邊與路邊。

title:雜曲歌辭 楊柳枝 五
authors:薛能
paragraphs:
朝陽晴照綠楊烟，一別通波十七年。
應有舊枝無處覓，萬株風裏卓旌旃。

title:雜曲歌辭 楊柳枝 六
authors:薛能
paragraphs:
晴垂芳態吐牙新，雨擺輕條濕面春。

title:雜曲歌辭 楊柳枝 七
authors:薛能
paragraphs:
暖梳簪朵事登樓，因挂垂楊立地愁。
牽斷綠絲攀不得，半空懸著玉搔頭。

title:雜曲歌辭 楊柳枝 八
authors:薛能
paragraphs:
西園高樹後庭根，處處尋芳有折痕。
終憶舊遊桃葉舍，一株斜映竹籬門。

title:雜曲歌辭 楊柳枝 九
authors:薛能
paragraphs:
劉白蘇臺總近時，當初章句是誰推。
纖腰舞盡春楊柳，未有儂家一首詩。

title:雜曲歌辭 楊柳枝 一
authors:牛嶠
paragraphs:
解凍風來末上青，解垂羅袖拜卿卿。
無端嫋娜臨官路，舞送行人過一生。

title:雜曲歌辭 楊柳枝 二
authors:牛嶠
paragraphs:
吳王宮裏色偏深，一簇纖條萬縷金。
不憤錢塘蘇小小，引郎枝下結同心。

title:雜曲歌辭 楊柳枝 三
authors:牛嶠
paragraphs:
橋北橋南千萬條，恨伊張緒不相饒。
金羈白馬臨風望，認得羊家靜婉腰。

title:雜曲歌辭 楊柳枝 四
authors:牛嶠
paragraphs:
狂雪隨風撲馬飛，惹烟無力被風欹。
莫交移入靈和殿，宮女三千又妒伊。

title:雜曲歌辭 楊柳枝 五
authors:牛嶠
paragraphs:
裊翠籠煙拂暖波，舞裙新染麴塵羅。
章華臺畔隋堤上，倚得春風爾許多。

title:雜曲歌辭 楊柳枝 一
authors:和凝
paragraphs:
軟碧搖煙似送人，映花時把翠眉嚬。
青青自是風流主，漫颭金絲待洛神。

title:雜曲歌辭 楊柳枝 二
authors:和凝
paragraphs:
瑟瑟羅裙金縷腰，黛眉偎破未重描。
醉來咬損新花子，拽住仙郎儘放嬌。

title:雜曲歌辭 楊柳枝 三
authors:和凝
paragraphs:
鵲橋初就咽銀河，今夜仙郎自性和。
不是昔年攀桂樹，豈能月裏索姮娥。

title:雜曲歌辭 楊柳枝 一
authors:孫光憲
paragraphs:
閭門風暖落花乾，飛遍江南雪不寒。
獨有晚來臨水驛，閑人多凭赤闌干。

title:雜曲歌辭 楊柳枝 二
authors:孫光憲
paragraphs:
有池有榭即濛濛，浸潤翻成長養功。
恰似有人長點檢，著行排立向春風。

title:雜曲歌辭 楊柳枝 三
authors:孫光憲
paragraphs:
根柢雖然傍濁河，無妨終日近笙歌。
驂驂金帶誰堪比，還笑黃鶯不較多。

title:雜曲歌辭 楊柳枝 四
authors:孫光憲
paragraphs:
萬株枯槁怨亡隋，似弔吳臺各自垂。
好是淮陰明月裏，酒樓橫笛不勝吹。

title:雜曲歌辭 浪淘沙 一
authors:劉禹錫
paragraphs:
九曲黃河萬里沙，浪淘風簸自天涯。
如今直上銀河去，同到牽牛織女家。

title:雜曲歌辭 浪淘沙 二
authors:劉禹錫
paragraphs:
洛水橋邊春日斜，碧流輕淺見瓊沙。
無端陌上狂風急，驚起鴛鴦出浪花。

title:雜曲歌辭 浪淘沙 三
authors:劉禹錫
paragraphs:
汴水東流虎眼文，清淮曉色鴨頭春。
君看渡口淘沙處，渡却人間多少人。

title:雜曲歌辭 浪淘沙 四
authors:劉禹錫
paragraphs:
鸚鵡洲頭浪颭沙，青樓春望日將斜。
銜泥燕子爭歸舍，獨自狂夫不憶家。

title:雜曲歌辭 浪淘沙 五
authors:劉禹錫
paragraphs:
濯錦江邊兩岸花，春風吹浪正淘沙。
女郎剪下鴛鴦錦，將向中流疋晚霞。

title:雜曲歌辭 浪淘沙 六
authors:劉禹錫
paragraphs:
日照澄洲江霧開，淘金女伴滿江隈。
美人首飾侯王印，盡是沙中浪底來。

title:雜曲歌辭 浪淘沙 七
authors:劉禹錫
paragraphs:
八月濤聲吼地來，頭高數丈觸山迴。
須臾却入海門去，卷起沙堆似雪堆。

title:雜曲歌辭 浪淘沙 八
authors:劉禹錫
paragraphs:
莫道讒言如浪深，莫言遷客似沙沈。
千淘萬漉雖辛苦，吹盡狂沙始到金。

title:雜曲歌辭 浪淘沙 九
authors:劉禹錫
paragraphs:
流水淘沙不暫停，前波未滅後波生。
令人忽憶瀟湘渚，迴唱迎神三兩聲。

title:雜曲歌辭 浪淘沙 一
authors:白居易
paragraphs:
一泊沙來一泊去，一重浪滅一重生。
相攪相淘無歇日，會交山海一時平。

title:雜曲歌辭 浪淘沙 二
authors:白居易
paragraphs:
白浪茫茫與海連，平沙浩浩四無邊。
暮去朝來淘不住，遂令東海變桑田。

title:雜曲歌辭 浪淘沙 三
authors:白居易
paragraphs:
青草湖中萬里程，黃梅雨裏一人行。
愁見灘頭夜泊處，風翻暗浪打船聲。

title:雜曲歌辭 浪淘沙 四
authors:白居易
paragraphs:
借問江湖與海水，何似君情與妾心。
相恨不如潮有信，相思始覺海非深。

title:雜曲歌辭 浪淘沙 五
authors:白居易
paragraphs:
海底飛塵終有日，山頭化石豈無時。
誰道小郎拋小婦，船頭一去沒迴期。

title:雜曲歌辭 浪淘沙 六
authors:白居易
paragraphs:
隨波逐浪到天涯，遷客生還有幾家。
却到帝鄉重富貴，請君莫忘浪淘沙。

title:雜曲歌辭 浪淘沙 一
authors:皇甫松
paragraphs:
灘頭細草接疎林，浪惡罾船半欲沈。
宿鷺眠洲非舊浦，去年沙觜是江心。

title:雜曲歌辭 浪淘沙 二
authors:皇甫松
paragraphs:
蠻歌豆蔻北人愁，松雨蒲風夜艇秋。
浪起鵁鶄眠不得，寒沙細細入江流。

title:雜曲歌辭 紇那曲 一
authors:劉禹錫
paragraphs:
楊柳鬱青青，竹枝無限情。
同郎一回顧，聽唱紇那聲。

title:雜曲歌辭 紇那曲 二
authors:劉禹錫
paragraphs:
踏曲興無窮，調同詞不同。
願郎千萬壽，長作主人翁。

title:雜曲歌辭 瀟湘神二曲 一
authors:劉禹錫
paragraphs:
湘水流，湘水流，九疑雲物至今愁。
君問二妃何處所？零陵香草露中秋。

title:雜曲歌辭 瀟湘神二曲 二
authors:劉禹錫
paragraphs:
斑竹枝，斑竹枝，淚痕點點寄相思。
楚客欲聽瑤瑟怨，瀟湘深夜月明時。

title:雜曲歌辭 拋毬樂 一
authors:劉禹錫
paragraphs:
五綵繡團團，登君玳瑁筵。
最宜紅燭下，偏稱落花前。
上客如先起，應須贈一船。

title:雜曲歌辭 拋毬樂 二
authors:劉禹錫
paragraphs:
春早見花枝，朝朝恨發遲。
及看花落後，却憶未開時。
幸有拋毬樂，一杯君莫辭。

title:雜曲歌辭 太平樂 一
authors:白居易
paragraphs:
歲豐仍節儉，時泰更銷兵。
聖念長如此，何憂不太平。

title:雜曲歌辭 太平樂 二
authors:白居易
paragraphs:
湛露浮堯酒，薰風起舜歌。
願同堯舜意，所樂在人和。

title:雜曲歌辭 太平樂
authors:王涯
paragraphs:
風俗今和厚，君王在穆清。
行看采花曲，盡是太階平。

title:雜曲歌辭 太平樂
authors:張仲素
paragraphs:
聖德超千古，皇威靜四方。
蒼生今息戰，無事覺時長。

title:雜曲歌辭 昇平樂 一
authors:薛能
paragraphs:
正氣遶宮樓，皇居信上遊。
遠岡延聖祚，平地載神州。
會合皆重譯，潺湲近八流。
中興豈假問，據此自千秋。

title:雜曲歌辭 昇平樂 二
authors:薛能
paragraphs:
寥泬敞延英，朝班立位橫。
宣傳無草動，拜舞有衣聲。
鴛瓦雲消濕，蟲絲日照明。
辛勤自不到，遙見似前生。

title:雜曲歌辭 昇平樂 三
authors:薛能
paragraphs:
處處足歡聲，時康歲已深。
不同三尺劒，應似五絃琴。
壽笑山猶盡，明嫌日有陰。
何當憐一物，亦遣斷愁吟。

title:雜曲歌辭 昇平樂 四
authors:薛能
paragraphs:
曙質絕埃氛，彤庭列禁軍。
聖顏初對日，龍尾競緣雲。
珮響交成韻，簾陰暖帶紋。
逍遙豈有事，於此詠南薰。

title:雜曲歌辭 昇平樂 五
authors:薛能
paragraphs:
一物周天至，洪纖盡晏然。
車書無異俗，甲子竝豐年。
奇技皆歸朴，征夫亦服田。
君王故不有，台鼎合韋弦。

title:雜曲歌辭 昇平樂 六
authors:薛能
paragraphs:
日日聽歌謠，區中盡祝堯。
蟲蝗初不害，夷狄近全銷。
史筆唯書瑞，天臺絕見祆。
因令匹夫志，轉欲事清朝。

title:雜曲歌辭 昇平樂 七
authors:薛能
paragraphs:
品物盡昭蘇，神功復帝謨。
他時應有壽，當代且無虞。
賜曆通遐俗，移關入半胡。
鷦鷯一何幸，於此寄微軀。

title:雜曲歌辭 昇平樂 八
authors:薛能
paragraphs:
無戰復無私，堯時即此時。
焚香臨極早，待月卷簾遲。
端拱乾坤內，何言黈纊垂。
君看聖明驗，只此是神龜。

title:雜曲歌辭 昇平樂 九
authors:薛能
paragraphs:
旭日上清穹，明堂坐聖聰。
衣裳承瑞氣，冠冕蓋重曈。
花木經宵露，旌旗立仗風。
何期於此地，見說似仙宮。

title:雜曲歌辭 昇平樂 十
authors:薛能
paragraphs:
五帝三皇主，蕭曹魏邴臣。
文章惟反朴，戈甲盡生塵。
諫紙應無用，朝綱自有倫。
昇平不可紀，所見是閑人。

title:雜曲歌辭 金縷衣
authors:不詳
paragraphs:
勸君莫惜金縷衣，勸君惜取少年時。
花開堪折直須折，莫待無花空折枝。

title:雜曲歌辭 鳳歸雲 一
authors:滕潛
paragraphs:
金井欄邊見羽儀，梧桐樹上宿寒枝。
五陵公子憐文綵，畫與佳人刺繡衣。

title:雜曲歌辭 鳳歸雲 二
authors:滕潛
paragraphs:
飲啄蓬山最上頭，和烟飛下禁城秋。
曾將弄玉歸雲去，金翿斜開十二樓。

title:雜曲歌辭 拜新月
authors:李端
paragraphs:
開簾見新月，便即下階拜。
細語人不聞，北風吹裙帶。

title:雜曲歌辭 拜新月
authors:吉中孚妻張氏
paragraphs:
拜新月，拜月出堂前。
暗魄深籠桂，虛弓未引弦。
拜新月，拜月妝樓上。
鸞鏡未安臺，蛾眉已相向。
拜新月，拜月不勝情，庭前風露清。
月臨人自老，望月更長生。
東家阿母亦拜月，一拜一悲聲斷絕。
昔年拜月逞容儀，如今拜月雙淚垂。
回看衆女拜新月，却憶紅閨年少時。

title:雜曲歌辭 憶江南 一
authors:白居易
paragraphs:
江南好，風景舊曾諳。

title:雜曲歌辭 憶江南 二
authors:白居易
paragraphs:
江南憶，最憶是杭州。

title:雜曲歌辭 憶江南 三
authors:白居易
paragraphs:
江南憶，其次憶吳宮。
吳酒一杯春竹葉，吳娃雙舞醉芙蓉，早晚復相逢。

title:雜曲歌辭 憶江南 一
authors:劉禹錫
paragraphs:
春過也，共惜豔陽年。
猶有桃花流水上，無辭竹葉醉樽前，惟待見青天。

title:雜曲歌辭 憶江南 二
authors:劉禹錫
paragraphs:
春去也，多謝洛城人。
弱柳從風疑舉袂，叢蘭裛露似霑巾，獨笑亦含嚬。

title:雜曲歌辭 宮中調笑 一
authors:王建
paragraphs:
團扇，團扇，美人病來遮面。
玉顏憔悴三年，誰復商量管弦。
弦管，弦管，春草昭陽路斷。

title:雜曲歌辭 宮中調笑 二
authors:王建
paragraphs:
胡蝶，胡蝶，飛上金花枝葉。
君前對舞春風，百葉桃花樹紅。
紅樹，紅樹，燕語鶯啼日暮。

title:雜曲歌辭 宮中調笑 三
authors:王建
paragraphs:
羅袖，羅袖，暗舞春風依舊。
遙看歌舞玉樓，好日新妝坐愁。
愁坐，愁坐，一世虛生虛過。

title:雜曲歌辭 宮中調笑 四
authors:王建
paragraphs:
楊柳，楊柳，日暮白沙渡口。
船頭江水茫茫，商人少婦斷腸。
腸斷，腸斷，鷓鴣夜飛失伴。

title:雜曲歌辭 宮中調笑 一
authors:韋應物
paragraphs:
胡馬，胡馬，遠放燕支山下。
咆沙咆雪獨嘶，東望西望路迷。
迷路，迷路，邊草無窮日暮。

title:雜曲歌辭 宮中調笑 二
authors:韋應物
paragraphs:
河漢，河漢，曉挂秋城漫漫。
愁人起望相思，江南塞北別離。
離別，離別，河漢雖同路絕。

title:雜曲歌辭 轉應詞
authors:戴叔倫
paragraphs:
邊草，邊草，邊草盡來兵老。
山南山北雪晴，千里萬里月明。
明月，明月，胡笳一聲愁絕。

title:雜曲歌辭 宮中行樂詞 一
authors:李白
paragraphs:
小小生金屋，盈盈在紫微。
山花插寶髻，石竹繡羅衣。
每出深宮裏，常隨步輦歸。
只愁歌舞散，化作綵雲飛。

title:雜曲歌辭 宮中行樂詞 二
authors:李白
paragraphs:
柳色黃金嫩，梨花白雪香。
玉樓巢翡翠，金殿鎖鴛鴦。
選妓隨雕輦，徵歌出洞房。
宮中誰第一，飛燕在昭陽。

title:雜曲歌辭 宮中行樂詞 三
authors:李白
paragraphs:
盧橘爲秦樹，蒲萄出漢宮。
煙花宜落日，絲管醉春風。
笛奏龍鳴水，簫吟鳳下空。
君王多樂事，何必向回中。

title:雜曲歌辭 宮中行樂詞 四
authors:李白
paragraphs:
玉樹春歸日，金宮樂事多。
後庭朝未入，輕輦夜相過。
笑出花間語，嬌來燭下歌。
莫教明月去，留著醉姮娥。

title:雜曲歌辭 宮中行樂詞 五
authors:李白
paragraphs:
繡戶香風暖，紗窗曙色新。
宮花爭笑日，池草暗生春。
綠樹聞歌鳥，青樓見舞人。
昭陽桃李月，羅綺自相親。

title:雜曲歌辭 宮中行樂詞 六
authors:李白
paragraphs:
今日明光裏，還須結伴遊。
春風開紫殿，天樂下珠樓。
豔舞全知巧，嬌歌半欲羞。
更憐花月夜，宮女笑藏鉤。

title:雜曲歌辭 宮中行樂詞 七
authors:李白
paragraphs:
寒雪梅中盡，春風柳上歸。
宮鶯嬌欲醉，簷燕語還飛。
遲日明歌席，新花豔舞衣。
晚來移綵仗，行樂泥光輝。

title:雜曲歌辭 宮中行樂詞 八
authors:李白
paragraphs:
水綠南薰殿，花紅北闕樓。
鶯歌聞太液，鳳吹遶瀛洲。
素女鳴珠佩，天人弄綵毬。
今朝風日好，宜入未央遊。

title:雜曲歌辭 宮中樂 一
authors:令狐楚
paragraphs:
楚塞金陵靜，巴山玉壘空。
萬方無一事，端拱大明宮。

title:雜曲歌辭 宮中樂 二
authors:令狐楚
paragraphs:
霜霽長楊苑，冰開太液池。
宮中行樂日，天下盛明時。

title:雜曲歌辭 宮中樂 三
authors:令狐楚
paragraphs:
柳色烟相似，梨花雪不如。
春風真有意，一一麗皇居。

title:雜曲歌辭 宮中樂 四
authors:令狐楚
paragraphs:
月上宮花靜，煙含苑樹深。
銀臺門已閉，仙漏夜沈沈。

title:雜曲歌辭 宮中樂 五
authors:令狐楚
paragraphs:
九重青鎖闥，百尺碧雲樓。
明月秋風起，珠簾上玉鉤。

title:雜曲歌辭 宮中樂 一
authors:張仲素
paragraphs:
網戶交如綺，紗窗薄似烟。
樂吹天上曲，人是月中仙。

title:雜曲歌辭 宮中樂 二
authors:張仲素
paragraphs:
翠匣開寒鏡，珠釵挂步搖。
妝成秖畏曉，更漏促春宵。

title:雜曲歌辭 宮中樂 三
authors:張仲素
paragraphs:
江果瑤池實，金盤露井冰。
甘泉將避暑，臺殿曉光凝。

title:雜曲歌辭 宮中樂 四
authors:張仲素
paragraphs:
月彩浮鸞殿，砧聲隔鳳樓。
笙歌臨水檻，紅燭乍迎秋。

title:雜曲歌辭 宮中樂 五
authors:張仲素
paragraphs:
奇樹留寒翠，神池結夕波。
黃山一夜雪，渭水雁聲多。

title:雜曲歌辭 踏歌詞 一
authors:崔液
paragraphs:
綵女迎金屋，仙姬出畫堂。
鴛鴦裁錦袖，翡翠帖花黃。
歌響舞分行，豔色動流光。

title:雜曲歌辭 踏歌詞 二
authors:崔液
paragraphs:
庭際花微落，樓前漢已橫。
金壺催夜盡，羅袖拂寒輕。
樂笑暢歡情，未半著天明。

title:雜曲歌辭 踏歌詞 一
authors:謝偃
paragraphs:
春景嬌春臺，新露泣新梅。
春葉參差吐，新花重疊開。
花影飛鶯去，歌聲度鳥來。
倩看飄颻雪，何如舞袖迴。

title:雜曲歌辭 踏歌詞 二
authors:謝偃
paragraphs:
逶迤度香閣，顧步出蘭閨。
欲遶鴛鴦殿，先過桃李蹊。
風帶舒還卷，簪花舉復低。
欲問今宵樂，但聽歌聲齊。

title:雜曲歌辭 踏歌詞 三
authors:謝偃
paragraphs:
夜久星沈沒，更深月影斜。
裙輕纔動佩，鬟薄不勝花。
細風吹寶袜，輕露濕紅紗。
相看樂未已，蘭燈照九華。

title:雜曲歌辭 踏歌詞 一
authors:張說
paragraphs:
花蕚樓前雨露新，長安城裏太平人。
龍銜火樹千燈豔，雞踏蓮花萬歲春。

title:雜曲歌辭 踏歌詞 二
authors:張說
paragraphs:
帝宮三五戲春臺，行雨流風莫妒來。
西域燈輪千影合，東華金闕萬重開。

title:雜曲歌辭 踏歌行 一
authors:劉禹錫
paragraphs:
春江月出大堤平，堤上女郎連袂行。
唱盡新詞看不見，紅霞影樹鷓鴣鳴。

title:雜曲歌辭 踏歌行 二
authors:劉禹錫
paragraphs:
桃蹊柳陌好經過，燈下妝成月下歌。
爲是襄王故宮地，至今猶自細腰多。

title:雜曲歌辭 踏歌行 三
authors:劉禹錫
paragraphs:
新詞宛轉遞相傳，振袖傾鬟風露前。
月落烏啼雲雨散，遊童陌上拾花鈿。

title:雜曲歌辭 踏歌行 四
authors:劉禹錫
paragraphs:
日暮江頭聞竹枝，南人行樂北人悲。
自從雪裏唱新曲，直至三春花盡時。

title:雜曲歌辭 天長地久詞 一
authors:盧綸
paragraphs:
玉砌紅花樹，香風不敢吹。
春光解天意，偏發殿南枝。

title:雜曲歌辭 天長地久詞 二
authors:盧綸
paragraphs:
虹橋千步廊，半在水中央。
天子方清暑，宮人重暮妝。

title:雜曲歌辭 天長地久詞 三
authors:盧綸
paragraphs:
辭輦復當熊，傾心奉上宮。
君王若看貌，甘在衆妃中。

title:雜曲歌辭 天長地久詞 四
authors:盧綸
paragraphs:
雲日呈祥禮物殊，北庭生獻五單于。
塞天萬里無飛鳥，可在邊城用郅都。

title:雜曲歌辭 天長地久詞 五
authors:盧綸
paragraphs:
臺殿雲涼風日微，君王初賜六宮衣。
樓船罷泛歸猶早，行道才人鬬射飛。

title:雜曲歌辭 欸乃曲 一
authors:元結
paragraphs:
偏存名跡在人間，順俗與時未安閑。
來謁大官兼問政，扁舟却入九疑山。

title:雜曲歌辭 欸乃曲 二
authors:元結
paragraphs:
湘江二月春水平，滿月和風宜夜行。
唱橈欲過平陽戍，守吏相呼問姓名。

title:雜曲歌辭 欸乃曲 三
authors:元結
paragraphs:
千里楓林煙雨深，無朝無暮有猨吟。
停橈靜聽曲中意，好是雲山韶濩音。

title:雜曲歌辭 欸乃曲 四
authors:元結
paragraphs:
零陵郡北湘水東，浯溪形勝滿湘中。
溪口石顛堪自逸，誰能相伴作漁翁。

title:雜曲歌辭 欸乃曲 五
authors:元結
paragraphs:
下瀧船似入深淵，上瀧船似欲昇天。
瀧南始到九疑郡，應絕高人乘興船。

title:雜曲歌辭 十二月樂辭 正月
authors:李賀
paragraphs:
上樓迎春新春歸，暗黃著柳宮漏遲。
薄薄淡靄弄野姿，寒綠幽泥生短絲。
錦牀曉臥玉肌冷，露臉未開對朝暝。
官街柳帶不堪折，早晚菖蒲勝綰結。

title:雜曲歌辭 十二月樂辭 二月
authors:李賀
paragraphs:
二月飲酒采桑津，宜男草生蘭笑人。
蒲如交劒風如薰，勞勞胡燕怨酣春。
薇帳逗烟生綠塵，金翅峨髻愁暮雲。
沓颯起舞真珠裙，津頭送別唱流水。
酒客背寒南山死。

title:雜曲歌辭 十二月樂辭 三月
authors:李賀
paragraphs:
東方風來滿眼春，花城柳暗愁幾人，複宮深殿竹風起。
新翠舞襟靜如水，光風轉蕙百餘里。
暖霧驅雲撲天地，軍裝宮妓掃蛾淺。
搖搖錦旗夾城暖，曲水飄香去不歸。
梨花落盡成秋苑。

title:雜曲歌辭 十二月樂辭 四月
authors:李賀
paragraphs:
曉涼暮涼樹如蓋，千山濃綠生雲外。
依微香雨青氛氳，膩葉蟠花照曲門。
金塘閑水搖碧漪，老景沈重無驚飛，墮紅殘蕚暗參差。

title:雜曲歌辭 十二月樂辭 五月
authors:李賀
paragraphs:
雕玉押簾上，輕縠籠虛門。
井汲鉛華水，扇織鴛鴦文。
回雪舞涼殿，甘露洗空綠。
羅袖從徊翔，香汗霑寶粟。

title:雜曲歌辭 十二月樂辭 六月
authors:李賀
paragraphs:
裁生羅，伐湘竹。
帔拂疎霜簟秋玉，炎炎紅鏡東方開。
暈如車輪上徘徊，啾啾赤帝騎龍來。

title:雜曲歌辭 十二月樂辭 七月
authors:李賀
paragraphs:
星依雲渚冷，露滴盤中圓。
好花生木末，衰蕙愁空園。
夜天如玉砌，池葉極青錢。
僅厭舞衫薄，稍知花簟寒。
曉風何拂拂，北斗光闌干。

title:雜曲歌辭 十二月樂辭 八月
authors:李賀
paragraphs:
孀妾怨長夜，獨客夢歸家。
傍簷蟲緝絲，向壁燈垂花。
簷外月光吐，簾中樹影斜。
悠悠飛露姿，點綴池中荷。

title:雜曲歌辭 十二月樂辭 九月
authors:李賀
paragraphs:
離宮散螢天似水，竹黃池冷芙蓉死。
月綴金鋪光脉脉，涼苑虛庭空澹白。
霜花飛飛風草草，翠錦斕斑滿層道。
雞人罷唱曉瓏璁，鴉啼金井下疎桐。

title:雜曲歌辭 十二月樂辭 十月
authors:李賀
paragraphs:
玉壺銀箭稍難傾，釭花夜笑凝幽明。
碎霜斜舞上羅幕，燭籠兩行照飛閣。
珠帷怨臥不成眠，金鳳刺衣著體寒，長眉對月鬬彎環。

title:雜曲歌辭 十二月樂辭 十一月
authors:李賀
paragraphs:
宮城團回凜嚴光，白光碎碎墮瓊芳。
撾鍾高飲千日酒，却天凝寒作君壽。

title:雜曲歌辭 十二月樂辭 十二月
authors:李賀
paragraphs:
日脚淡光紅灑灑，薄霜不銷桂枝下。
依稀和氣解冬嚴，已就長日辭長夜。

title:雜曲歌辭 十二月樂辭 閏月
authors:李賀
paragraphs:
帝重光，年重時，七十二候回環推。
天官玉琯灰剩飛，今歲何長來歲遲。
王母移桃獻天子，羲氏和氏迂龍轡。

title:雜曲歌辭 桃花行 一
authors:李嶠
paragraphs:
歲去無言忽顦顇，時來含笑吐氛氳。
不能擁路迷仙客，故欲開蹊侍聖君。

title:雜曲歌辭 桃花行 二
authors:李嶠
paragraphs:
綺蕚成蹊遍籞芳，紅英撲地滿筵香。
莫將秋宴傳王母，來比春華壽聖皇。

title:雜曲歌辭 桃花行 三
authors:李嶠
paragraphs:
源水叢花無數開，丹跗紅蕚間青梅。
從今結子三千歲，預喜仙游復摘來。

title:雜曲歌辭 桃花行 四
authors:李嶠
paragraphs:
桃花灼灼有光輝，無數成蹊點更飛。
爲見芳林含笑待，遂同溫樹不言歸。

title:雜曲歌辭 桃花行 五
authors:李嶠
paragraphs:
紅蕚競妍春苑曙，粉茸新向御筵開。
長年願奉西王宴，近侍慙無東朔才。

title:雜曲歌辭 蘇摩遮 一
authors:張說
paragraphs:
摩遮本出海西胡，琉璃寶服紫髯胡。
聞道皇恩遍宇宙，來時歌舞助歡娛。

title:雜曲歌辭 蘇摩遮 二
authors:張說
paragraphs:
繡裝帕額寶花冠，夷歌騎舞借人看。
自能激水成陰氣，不慮今年寒不寒。

title:雜曲歌辭 蘇摩遮 三
authors:張說
paragraphs:
臘月凝陰積帝臺，豪歌擊鼓送寒來。
油囊取得天河水，將添上壽萬年杯。

title:雜曲歌辭 蘇摩遮 四
authors:張說
paragraphs:
寒氣宜人最可憐，故將寒水散庭前。
惟願聖君無限壽，長取新年續舊年。

title:雜曲歌辭 蘇摩遮 五
authors:張說
paragraphs:
昭成皇后帝家親，榮樂諸人不比倫。
往日霜前花委地，今年雪後樹逢春。

title:雜曲歌辭 舞馬詞 一
authors:張說
paragraphs:
萬玉朝宗鳳扆，千金率領龍媒。
眄鼓凝驕躞蹀，聽歌弄影徘徊。

title:雜曲歌辭 舞馬詞 二
authors:張說
paragraphs:
天祿遙徵衛叔，日龍上借羲和。
將共兩驂爭舞，來隨八駿齊歌。

title:雜曲歌辭 舞馬詞 三
authors:張說
paragraphs:
綵旄八佾成行，時龍五色因方。
屈膝銜杯赴節，傾心獻壽無疆。

title:雜曲歌辭 舞馬詞 四
authors:張說
paragraphs:
帝皁龍駒沛艾，星蘭驥子權奇。
騰倚驤洋應節，繁驕接迹不移。

title:雜曲歌辭 舞馬詞 五
authors:張說
paragraphs:
二聖先天合德，羣靈率土可封。
擊石驂驔紫燕，摐金顧步蒼龍。

title:雜曲歌辭 舞馬詞 六
authors:張說
paragraphs:
聖君出震應籙，神馬浮河獻圖。
足踏天庭鼓舞，心將帝樂蜘躊。

title:雜曲歌辭 舞馬千秋萬歲樂府詞 一
authors:張說
paragraphs:
金天誕聖千秋節，玉醴還分萬壽觴。
試聽紫騮歌樂府，何如騄驥舞華岡。
連騫勢出魚龍變，蹀躞驕生鳥獸行。
歲歲相傳指樹日，翩翩來伴慶雲翔。

title:雜曲歌辭 舞馬千秋萬歲樂府詞 二
authors:張說
paragraphs:
聖王至德與天齊，天馬來儀自海西。
腕足齊行拜兩膝，繁驕不進蹈千蹄。
䯱髵奮鬣時蹲踏，鼓怒驤身忽上躋。
更有銜杯終宴曲，垂頭掉尾醉如泥。

title:雜曲歌辭 舞馬千秋萬歲樂府詞 三
authors:張說
paragraphs:
遠聽明君愛逸才，玉鞭金翅引龍媒。
不因茲白人間有，定是飛黃天上來。
影弄日華相照耀，噴含雲色且徘徊。
莫言闕下桃花舞，別有河中蘭葉開。

title:雜曲歌辭 小曲新詞 一
authors:白居易
paragraphs:
霽色鮮宮殿，秋聲脆管弦。
聖明千歲樂，歲歲似今年。

title:雜曲歌辭 小曲新詞 二
authors:白居易
paragraphs:
紅裙明月夜，碧殿早秋時。
好向昭陽宿，天涼玉漏遲。

title:雜曲歌辭 閨怨詞 一
authors:白居易
paragraphs:
朝憎鶯百囀，夜妒燕雙棲。
不慣經春別，誰知到曉啼。

title:雜曲歌辭 閨怨詞 二
authors:白居易
paragraphs:
珠箔籠寒月，紗窗背曉燈。
夜來巾上淚，一半是春冰。

title:雜曲歌辭 閨怨詞 三
authors:白居易
paragraphs:
關山征戍遠，閨閣別離難。
苦戰應顦顇，寒衣不要寬。

title:雜曲歌辭 皇帝感詞 一
authors:盧綸
paragraphs:
提劒雲雷動，垂衣日月明。
禁花呈瑞色，國老見星精。
發棹魚先躍，窺巢鳥不驚。
山呼一萬歲，直入九重城。

title:雜曲歌辭 皇帝感詞 二
authors:盧綸
paragraphs:
天衣五鳳彩，御馬六龍文。
雨露清馳道，風雷翊上軍。
高旍花外轉，行漏樂前聞。
時見金鞭舉，空中指瑞雲。

title:雜曲歌辭 皇帝感詞 三
authors:盧綸
paragraphs:
妙算干戈止，神謀宇宙清。
兩階文物盛，七德武功成。
校獵長楊苑，屯軍細柳營。
歸來獻明主，歌舞隘春城。

title:雜曲歌辭 皇帝感詞 四
authors:盧綸
paragraphs:
天樂下天中，雲軿儼在空。
鉛黃豔河漢，語笑合笙鏞。
已見長隨鳳，仍聞不避熊。
君王親試舞，閶闔靜無風。

title:雜歌謠辭 漁父歌 一
authors:張志和
paragraphs:
西塞山邊白鷺飛，桃花流水鱖魚肥。
青箬笠，綠蓑衣，春江細雨不須歸。

title:雜歌謠辭 漁父歌 二
authors:張志和
paragraphs:
釣臺漁父褐爲裘，兩兩三三舴艋舟。
能縱棹，慣乘流，長江白浪不曾憂。

title:雜歌謠辭 漁父歌 三
authors:張志和
paragraphs:
霅溪灣裏釣漁翁，舴艋爲家西復東。
江上雪，浦邊風，笑著荷衣不歎窮。

title:雜歌謠辭 漁父歌 四
authors:張志和
paragraphs:
松江蟹舍主人歡，菰飯莼羹亦共餐。
楓葉落，荻花乾，醉宿漁舟不覺寒。

title:雜歌謠辭 漁父歌 五
authors:張志和
paragraphs:
青草湖中月正圓，巴陵漁父棹歌連。
釣車子，掘頭船，樂在風波不用仙。

title:雜歌謠辭 漁父歌
authors:和凝
paragraphs:
白芷汀寒立鷺[鷥]，蘋風輕翦浪花時。
煙冪冪，日遲遲，香引芙蓉惹釣絲。

title:雜歌謠辭 漁父歌
authors:歐陽炯
paragraphs:
風浩寒溪照膽明，小君山上玉蟾生。
荷露墜，翠煙輕，撥[拉]遊魚幾處驚。

title:雜歌謠辭 漁父歌 一
authors:李珣
paragraphs:
水接衡門十里餘，信船歸去臥看書。
輕爵祿，慕玄虛，莫道漁人只爲魚。

title:雜歌謠辭 漁父歌 二
authors:李珣
paragraphs:
避世垂綸不記年，官高爭得似君閑。
傾白酒，對青山，笑指柴門待月還。

title:雜歌謠辭 漁父歌 三
authors:李珣
paragraphs:
棹警鷗飛水濺袍，影侵潭面柳垂絛。
終日醉，絕塵勞，曾見錢塘八月濤。

title:雜歌謠辭 雞鳴曲
authors:王建
paragraphs:
雞初鳴，明星照東屋。
雞再鳴，紅霞生海腹。
百官待漏雙闕前，聖人亦挂山龍服。
寶釵命婦燈下起，環珮玲瓏曉光裏。
直內初燒玉[案]香，司更尚滴銅壺水。
金吾衛裏直郎妻，到明不睡聽晨雞。
天頭日月相送迎，夜棲旦鳴人不迷。

title:雜歌謠辭 雞鳴曲
authors:李廓
paragraphs:
星稀月沒上五更，膠膠角角雞初鳴。
征人牽馬出門立，辭妾欲向安西行。
再鳴引頸簷頭下，月中角聲催上馬。
纔分地色第三鳴，旌旗紅塵已出城。
婦人上城亂招手，夫壻不聞遙哭聲。
長恨雞鳴別時苦，不遣雞栖近窗戶。

title:雜歌謠辭 吳楚歌
authors:張籍
paragraphs:
庭前春鳥啄林聲，紅夾羅襦縫未成。
今朝社日停針線，起向朱櫻樹下行。

title:雜歌謠辭 李夫人歌 一
authors:李商隱
paragraphs:
一帶不結心，兩股方安髻。
慙愧白茅人，月沒教星替。

title:雜歌謠辭 李夫人歌 二
authors:李商隱
paragraphs:
剩結茱萸枝，多擘秋蓮的。
獨自有波光，綵囊盛不得。

title:雜歌謠辭 李夫人歌 三
authors:李商隱
paragraphs:
蠻絲繫條脫，妍眼和香屑。
壽宮不惜鑄南人，柔腸早被秋波割。
清澄有餘幽素香，鰥魚渴鳳真珠房。
不知瘦骨類冰井，更許夜簾通曉霜。
土花漠碧雲[茫茫]，黃河欲盡天蒼黃。

title:雜歌謠辭 李夫人歌
authors:李賀
paragraphs:
紫皇宮殿重重開，夫人飛入瓊瑤臺。
綠香繡帳何時歇，青雲無光宮水咽。
翩聯桂花墜秋月，孤鸞驚啼商絲發。
紅璧闌珊懸佩璫，歌臺小妓遙相望。
玉蟾滴水雞人唱，露華蘭葉參差光。

title:雜歌謠辭 李夫人歌
authors:鮑溶
paragraphs:
璿閨羽帳華燭陳，方士夜降夫人神。
葳蕤半露芙蓉色，窈窕將期環珮身。
麗如三五月，可望難親近。
嚬黛含犀竟不言，春思秋怨誰能問。
欲求巧笑如生時，歌塵在空瑟銜絲。
神來未及夢相見，帝比初亡心更悲。
愛之欲其生又死，東流萬代無回水。
宮漏丁丁夜向晨，煙銷霧散愁方士。

title:雜歌謠辭 李夫人歌
authors:張祜
paragraphs:
延年不語望三星，莫說夫人上涕零。
爭奈世間惆悵在，甘泉宮夜看圖形。

title:雜歌謠辭 中山孺子妾歌
authors:李白
paragraphs:
中山孺子妾，特以色見珍。
雖不如延年妹，亦是當時絕世人。
桃李出深井，花豔驚上春。
一貴復一賤，關天豈由身。
芙蓉老秋霜，團扇羞網塵。
戚姬髡翦入舂市，萬古共悲辛。

title:雜歌謠辭 臨江王節士歌
authors:李白
paragraphs:
洞庭白波木葉稀，燕鴻始入吳雲飛。
吳雲寒，燕鴻苦。
風號沙宿瀟湘浦，節士感秋淚如雨。
白日當天心，照之可以事明主。
壯士憤，雄風生。
安得倚天劒，跨海斬長鯨。

title:雜歌謠辭 司馬將軍歌
authors:李白
paragraphs:
狂風吹古月，竊弄章華臺。
北落明星動光彩，南征猛將如雲雷。
手中電曳倚天劒，直斬長鯨海水開。
我見樓船壯心目，頗似龍驤下三蜀。
揚兵習戰張虎旗，江中白浪如銀屋。
身居玉帳臨河魁，紫髯若戟冠崔嵬。
細柳開營揖天子，始知灞上爲嬰孩。
羌笛橫吹阿嚲回，向月樓中吹落梅。
將軍自起舞長劒，壯士呼聲動九垓。
功成獻凱見明主，丹青畫像麒麟臺。

title:雜歌謠辭 鄭櫻桃歌
authors:李頎
paragraphs:
石季龍，僭天祿。
擅雄豪，美人姓鄭名櫻桃。
櫻桃美顏香且澤，娥娥侍寢專宮掖。
後庭卷衣三萬人，翠眉清鏡不得親。
官軍女騎一千匹，繁花照耀漳河春。
織成花映紅綸巾，紅旗掣曳鹵簿新。
鳴鼙走馬接飛鳥，銅[馱]琴瑟隨去塵。
鳳陽重門如意館，百尺金梯倚銀漢。
自言富貴不可量，女爲公主男爲王。
赤花雙簟珊瑚牀，盤龍斗帳琥珀光。
淫昏僞位神所惡，滅石者陵終不誤。
鄴城蒼蒼白露微，世事飜覆黃雲飛。

title:雜歌謠辭 襄陽歌
authors:李白
paragraphs:
落日欲沒峴山西，倒著接䍦花下迷。
襄陽小兒齊拍手，攔街爭唱白銅鞮。
傍人借問笑何事，笑殺山公醉似泥。
鸕鷀杓，鸚鵡杯，百年三萬六千日，一日須傾三百杯。
遙看漢水鴨頭綠，恰似蒲萄初醱醅。
此江若變作春酒，壘麴便築糟丘臺。
千金駿馬換少妾，醉坐雕鞍歌落梅。
車傍側挂一壺酒，鳳笙龍管行相催。
咸陽市上歎黃犬，何如月下傾金罍。
君不見晉朝羊公一片石，龜龍剝落生莓苔。
淚亦不能爲之墮，心亦不能爲之哀。
誰能憂彼身後事，金鳧銀鴨葬死灰。
清風朗月不用一錢買，玉山自倒非人推。
舒州杓，力士鐺，李白與爾同死生。
襄王雲雨今安在，江水東流猨夜聲。

title:雜歌謠辭 襄陽曲 一
authors:李白
paragraphs:
襄陽行樂處，歌舞白銅鞮。
江城回淥水，花月使人迷。

title:雜歌謠辭 襄陽曲 二
authors:李白
paragraphs:
山公醉酒時，酩酊襄陽下。
頭上白接䍦，倒著還騎馬。

title:雜歌謠辭 襄陽曲 三
authors:李白
paragraphs:
峴山臨漢江，水淥沙如雪。
上有墮淚碑，青苔久磨滅。

title:雜歌謠辭 襄陽曲 四
authors:李白
paragraphs:
且醉習家池，莫看墮淚碑。
山公欲上馬，笑殺襄陽兒。

title:雜歌謠辭 蘇小小歌
authors:李賀
paragraphs:
幽蘭露，如啼眼。
無物結同心，煙花不堪翦。
草如茵，松如蓋。
風爲裳，水爲佩。
油壁車，久相待。
冷翠燭，勞光彩。
西陵下，風吹雨。

title:雜歌謠辭 蘇小小歌
authors:溫庭筠
paragraphs:
買蓮莫破券，買酒莫解金。
酒裏春容抱離恨，水中蓮子懷芳心。
吳公女兒腰似束，家在錢塘小江曲。
一自檀郎逐便風，門前春水年年綠。

title:雜歌謠辭 蘇小小歌 一
authors:張祜
paragraphs:
車輪不可遮，馬足不可絆。
長怨十字街，使郎心四散。

title:雜歌謠辭 蘇小小歌 二
authors:張祜
paragraphs:
新人千里去，故人千里來。
翦刀橫眼底，方覺淚難裁。

title:雜歌謠辭 蘇小小歌 三
authors:張祜
paragraphs:
登山不愁峻，涉海不愁深。
中擘庭前棗，教郎見赤心。

title:雜歌謠辭 挾瑟歌
authors:陸龜蒙
paragraphs:
挾瑟爲君撫，君嫌聲太古。
寥寥倚浪絲，㗫㗫沈湘語。
賴有秋風知，清泠吹玉柱。

title:雜歌謠辭 勅勒歌
authors:不詳
paragraphs:
敕勒金隤壁，陰山無歲華。
帳外風飄雪，營前月照沙。
羌兒吹玉管，胡姬踏錦花。
却笑江南客，梅落不歸家。

title:雜歌謠辭 黃麞歌
authors:不詳
paragraphs:
黃麞黃麞草裏藏，彎弓射爾傷。

title:雜歌謠辭 得体歌
authors:不詳
paragraphs:
得体紇那也，紇囊得体那。
潭裏船車鬧，揚州銅器多。
三郎當殿坐，聽唱得体歌。

title:雜歌謠辭 得寶歌
authors:不詳
paragraphs:
得寶弘農野，弘農得寶那。
潭裏船車鬧，揚州銅器多。
三郎當殿坐，聽唱得寶歌。

title:雜歌謠辭 黃臺瓜辭
authors:章懷太子
paragraphs:
種瓜黃臺下，瓜熟子離離。
一摘使瓜好，再摘令瓜稀。
三摘尚自可，摘絕抱蔓歸。

title:雜歌謠辭 古歌
authors:沈佺期
paragraphs:
落葉流風向玉臺，夜寒秋思洞房開。
水精簾外金波下，雲母窗前銀漢迴。
玉階陰陰苔蘚色，君王履綦難再得。
璇閨窈窕秋夜長，繡戶徘徊秋月光。
燕姬綵帳芙蓉色，秦子金爐蘭麝香。
北斗七星橫夜半，清歌一曲斷君腸。

title:雜歌謠辭 古歌 一
authors:薛維翰
paragraphs:
美人怨何深，含情倚金閣。
不嚬復不語，紅淚雙雙落。

title:雜歌謠辭 古歌 二
authors:薛維翰
paragraphs:
美人閉紅燭，獨坐裁新錦。
頻放翦刀聲，夜寒知未寢。

title:雜歌謠辭 黃曇子歌
authors:溫庭筠
paragraphs:
參差綠蒲短，搖豔雲塘滿。
紅瀲蕩融融，鶯翁鸂鶒暖。
萋芊小城路，馬上脩蛾懶。
羅衫褭向風，點粉金鸝卵。

title:雜歌謠辭 邯鄲郭公辭
authors:溫庭筠
paragraphs:
金笳悲故曲，玉座積深塵。
言是邯鄲伎，不易鄴城人。
青苔竟埋骨，紅粉自傷神。
唯有漳河柳，還向舊營春。

title:雜歌謠辭 箜篌謠
authors:李白
paragraphs:
攀天莫登龍，走山莫騎虎。
貴賤結交心不移，唯有嚴陵及光武。
周公稱大聖，管蔡寧相容。
漢謠一斗粟，不與淮南舂。
兄弟尚路人，吾心安所從。
它人方寸間，山海幾千重。
輕言託朋友，對面九疑峰。
多花必早落，桃李不如松。
管鮑久已死，何人繼其蹤。

title:雜歌謠辭 鄴城童子謠
authors:李賀
paragraphs:
鄴城中，暮塵起。
將黑丸，斫文吏。
棘爲鞭，虎爲馬。
團團走，鄴城下。
切玉劒，射日弓。
獻何人，奉相公。
扶轂來，關右兒。
香掃塗，相公歸。

title:雜歌謠辭 大麥行
authors:杜甫
paragraphs:
大麥乾枯小麥黃，婦人行泣夫走藏。
東至集壁西梁洋，問誰腰鎌胡與羌。
豈無蜀兵三千人，部領辛苦江山長。
安得如鳥有羽翅，託身白雲還故鄉。

title:雜歌謠辭 白鼉鳴
authors:張籍
paragraphs:
天欲雨，有東風，南谿白鼉鳴窟中。
六月人家井無水，夜聞白鼉人盡起。

title:雜歌謠辭 步虛詞
authors:陳羽
paragraphs:
漢武清齋讀鼎書，內官扶上畫雲車。
壇上月明宮殿閉，仰看星斗禮空虛。

title:雜歌謠辭 步虛詞
authors:顧況
paragraphs:
逈步遊三洞，清心禮七真。
飛符超羽翼，禁火醮星辰。
殘藥霑雞犬，靈香出鳳麟。
壺中無窄處，願得一容身。

title:雜歌謠辭 步虛詞 一
authors:劉禹錫
paragraphs:
阿母種桃雲海際，花落子成二千歲。
海風吹折最繁枝，跪捧瓊盤獻天帝。

title:雜歌謠辭 步虛詞 二
authors:劉禹錫
paragraphs:
華表千年鶴一歸，凝丹爲頂雪爲衣。
星星仙語人聽盡，卻向五雲翻翅飛。

title:雜歌謠辭 步虛詞 一
authors:韋渠牟
paragraphs:
玉簡真人降，金書道籙通。
煙霞方蔽日，雲雨已生風。
四極威儀異，三天使命同。
那將人世戀，不去上清宮。

title:雜歌謠辭 步虛詞 二
authors:韋渠牟
paragraphs:
羽駕正翩翩，雲鴻最自然。
霞冠將月曉，珠佩與星連。
鏤玉留新訣，雕金得舊編。
不知飛鳥學，更有幾人仙。

title:雜歌謠辭 步虛詞 三
authors:韋渠牟
paragraphs:
上帝求仙使，真符取玉郎。
三才閑布象，二景鬱生光。
騎吏排龍虎，笙歌走鳳凰。
天高人不見，暗入白雲鄉。

title:雜歌謠辭 步虛詞 四
authors:韋渠牟
paragraphs:
鸞鶴共徘徊，仙官使者催。
香花三洞啓，風雨百神來。
鳳篆文初定，龍泥印已開。
何須生羽翼，始得上瑤臺。

title:雜歌謠辭 步虛詞 五
authors:韋渠牟
paragraphs:
羽節忽排煙，蘇君已得仙。
命風驅日月，縮地走山川。
幾處留丹竈，何時種玉田。
一朝騎白虎，直上紫微天。

title:雜歌謠辭 步虛詞 六
authors:韋渠牟
paragraphs:
靜發降靈香，思神意智長。
虎存時促步，龍想更成章。
扣齒風雷響，挑燈日月光。
仙雲在何處？髣髴滿空堂。

title:雜歌謠辭 步虛詞 七
authors:韋渠牟
paragraphs:
幾度遊三洞，何方召百神。
風雲皆守一，龍虎亦全真。
執節仙童小，燒香玉女春。
應須絕巖內，委曲問皇人。

title:雜歌謠辭 步虛詞 八
authors:韋渠牟
paragraphs:
上法杳無營，玄脩似有情。
道宮瓊作想，真帝玉爲名。
召岳驅旌節，馳雷發吏兵。
雲車降何處，齋室有仙卿。

title:雜歌謠辭 步虛詞 九
authors:韋渠牟
paragraphs:
羽衛一何鮮，香雲起莫煙。
方朝太素帝，更向玉清天。
鳳曲凝猶吹，龍驂儼欲前。
真文幾時降，知在永和年。

title:雜歌謠辭 步虛詞 十
authors:韋渠牟
paragraphs:
大道何年學，真符此日催。
還持金作印，未要玉爲臺。
羽節分明授，霞衣整頓裁。
應緣五雲使，教上列仙來。

title:雜歌謠辭 步虛詞 十一
authors:韋渠牟
paragraphs:
獨自授金書，蕭條詠紫虛。
龍行還當馬，雲起自成車。
九轉風煙合，千年井竈餘。
參差從太一，壽等混元初。

title:雜歌謠辭 步虛詞 十二
authors:韋渠牟
paragraphs:
道學已通神，香花會女真。
霞牀珠斗帳，金薦玉輿輪。
一室心偏靜，三天夜正春。
靈官竟誰降，仙相有夫人。

title:雜歌謠辭 步虛詞 十三
authors:韋渠牟
paragraphs:
上界有黃房，仙家道路長。
神來知位次，樂變協宮商。
競把瑠璃椀，誰傾白玉漿。
霞衣最芬馥，蘇合是靈香。

title:雜歌謠辭 步虛詞 十四
authors:韋渠牟
paragraphs:
珠佩紫霞纓，夫人會八靈。
太霄猶有觀，絕宅豈無形。
暮雨徘徊降，仙歌宛轉聽。
誰逢玉妃輦，應檢九真經。

title:雜歌謠辭 步虛詞 十五
authors:韋渠牟
paragraphs:
西海辭金母，東方拜木公。
雲行疑帶雨，星步欲凌風。
羽袖揮丹鳳，霞巾曳彩虹。
飄颻九霄外，下視望仙宮。

title:雜歌謠辭 步虛詞 十六
authors:韋渠牟
paragraphs:
玉樹雜金花，天河織女家。
月邀丹鳳舄，風送紫鸞車。
霧縠籠綃帶，雲屏列錦霞。
瑤臺千萬里，不覺往來賒。

title:雜歌謠辭 步虛詞 十七
authors:韋渠牟
paragraphs:
舞鳳凌天出，歌麟入夜聽。
雲容衣眇眇，風韻曲泠泠。
扣齒端金簡，焚香檢玉經。
仙宮知不遠，只近太微星。

title:雜歌謠辭 步虛詞 十八
authors:韋渠牟
paragraphs:
紫府與玄洲，誰來物外遊。
無煩騎白鹿，不用駕青牛。
金化顏應駐，雲飛鬢不秋。
仍聞碧海上，更用玉爲樓。

title:雜歌謠辭 步虛詞 十九
authors:韋渠牟
paragraphs:
轡鶴復驂鸞，全家去不難。
雞聲隨羽化，犬影入雲看。
釀玉當成酒，燒金且轉丹。
何妨五色綬，次第給仙官。

title:雜歌謠辭 步虛詞
authors:僧皎然
paragraphs:
予因覽真訣，遂感西域君。
玉笙下青冥，人間未曾聞。
日華鍊魂魄，皎皎無垢氛。
謂我有仙骨，且令餌氤氳。
俯仰媿靈顏，願隨鸞鶴羣。
俄然動風馭，縹眇歸青雲。

title:雜歌謠辭 步虛詞
authors:高駢
paragraphs:
青溪道士人不識，上天下天鶴一隻。
洞門深[鎖]碧窗寒，滴露妍朱寫周易。

title:雜歌謠辭 步虛引
authors:陳陶
paragraphs:
小隱山人十洲客，莓苔爲衣雙耳白。
青編爲我忽降書，暮雨虹蜺一千尺。
赤城門閉六丁直，曉日已燒東海色。
朝天半夜聞玉雞，星斗離離礙龍翼。

title:詠漢高祖
authors:王珪
paragraphs:
漢祖起豐沛，乘運以躍鱗。
手奮三尺劒，西滅無道秦。
十月五星聚，七年四海賓。
高抗威宇宙，貴有天下人。
憶昔與項王，契闊時未伸。
鴻門既薄蝕，滎陽亦蒙塵。
蟣虱生介胄，將卒多苦辛。
爪牙驅信越，腹心謀張陳。
赫赫西楚國，化爲丘與榛。

title:詠淮陰侯
authors:王珪
paragraphs:
秦王日凶慝，豪傑爭共亡。
信亦胡爲者，劍歌從項梁。
項羽不能用，脫身歸漢王。
道契君臣合，時來名位彰。
北討燕承命，東驅楚絕糧。
斬龍堰濉水，擒豹熸夏陽。
功成享天祿，建旗還南昌。
千金答漂母，百錢酬下鄉。
吉凶成糾纏，倚伏難預詳。
弓藏狡兔盡，慷慨念心傷。

title:早春桂林殿應詔
authors:陳叔達
paragraphs:
金鋪照春色，玉律動年華。
朱樓雲似蓋，丹桂雪如花。
水岸銜階轉，風條出柳斜。
輕輿臨太液，湛露酌流霞。

title:後渚置酒
authors:陳叔達
paragraphs:
大渚初驚夜，中流沸鼓鼙。
寒沙滿曲浦，夕霧上邪谿。
岸廣鳧飛急，雲深鴈度低。
嚴關猶未遂，此夕待晨雞。

title:聽鄰人琵琶
authors:陳叔達
paragraphs:
本是龍門桐，因妍入漢宮。
香緣羅袖裏，聲逐朱弦中。
雖有相思韻，翻將入塞同。
關山臨却月，花蘂散迴風。
爲將金谷引，添令曲未終。

title:州城西園入齋祠社
authors:陳叔達
paragraphs:
升壇預潔祀，詰早肅分司。
達氣風霜積，登光日色遲。
農教先八政，陽和秩四時。
祈年服垂冕，告幣動褰帷。
瘞地尊餘奠，人天庶有資。
椒蘭卒清酌，簠簋徹香萁。
折俎分歸胙，充庭降受釐。
方憑知禮節，況奉化雍熙。

title:春首
authors:陳叔達
paragraphs:
雪花聯玉樹，冰彩散瑤池。
翔禽遙出沒，積翠遠參差。

title:初年
authors:陳叔達
paragraphs:
和風起天路，嚴氣消冰井。
索索枝未柔，厭厭漏猶永。

title:詠菊
authors:陳叔達
paragraphs:
霜間開紫蔕，露下發金英。
但令逢採摘，寧辭獨晚榮。

title:自君之出矣
authors:王融
paragraphs:
自君之出矣，金爐香不然。
思君當明燭，終宵空自煎。

title:自君之出矣  一
authors:陳叔達
paragraphs:
自君之出矣，紅顏轉憔悴。
思君如明燭，煎心且銜淚。

title:自君之出矣  二
authors:陳叔達
paragraphs:
自君之出矣，明鏡罷紅妝。
思君如夜燭，煎淚幾千行。

title:賦飲馬長城窟
authors:袁朗
paragraphs:
朔風動秋草，清蹕長安道。
長城連不窮，所以隔華戎。
規模惟聖作，負荷曉成功。
鳥庭已向內，龍荒更鑿空。
玉關塵卷靜，金微路已通。
湯征隨北怨，舜詠起南風。
畫地功初立，綏邊事云集。
朝服踐狼居，凱歌旋馬邑。
山響傳鳳吹，霜華藻瓊鈒。
屬國擁節歸，單于款關入。
日落寒風起，驚蓬被原隰。
零落葉已寒，河流清且急。
四時徭役盡，千載干戈戢。
太平今若斯，汗馬竟無施。
唯當事筆硯，歸去草封禪。

title:和洗掾登城南坂望京邑
authors:袁朗
paragraphs:
二華連陌塞，九隴統金方。
奧區稱富貴，重險擅雄強。
龍飛灞水上，鳳集岐山陽。
神皐多瑞蹟，列代有興王。
我后膺靈命，爰求宅茲土。
宸居法太微，建國資天府。
玄風叶黎庶，德澤浸區宇。
醒醉各相扶，謳歌從聖主。
南登少陵岸，還望帝城中。
帝城何鬱鬱，佳氣乃蔥蔥。
金鳳凌綺觀，璇題敞蘭宮。
複道東西合，交衢南北通。
萬國朝前殿，羣公議宣室。
鳴珮含早風，華蟬曜朝日。
栢梁宴初罷，千鍾歡未畢。
端拱肅巖廊，思賢聽琴瑟。
逶迤萬雉列，隱軫千閭布。
飛甍夾御溝，曲臺臨上路。
處處歌鐘鳴，喧闐車馬度。
日落長楸間，含情兩相顧。
是月冬之季，陰寒晝不開。
驚風四面集，飛雪千里迴。
狐白登廊廟，牛衣出草萊。
詎知韓長孺，無復重然灰。

title:秋日應詔
authors:袁朗
paragraphs:
玉樹涼風舉，金塘細草萎。
葉落商飆觀，鴻歸明月池。
迎寒桂酒熟，含露菊花垂。
一奉章臺宴，千秋長願斯。

title:秋夜獨坐
authors:袁朗
paragraphs:
危弦斷客心，虛彈落驚禽。
新秋百慮淨，獨夜九愁深。
枯蓬唯逐吹，墜葉不歸林。
如何悲此曲，坐作白頭吟。

title:出塞曲
authors:竇威
paragraphs:
匈奴屢不平，漢將欲縱橫。
看雲方結陣，却月始連營。
潛軍度馬邑，揚斾掩龍城。
會勒燕然石，方傳車騎名。

title:新曲二首 一
authors:長孫無忌
paragraphs:
阿儂家住朝歌下，早傳名。
結伴來游淇水上，舊長情。
玉珮金鈿隨步遠，雲羅霧縠逐風輕。
轉目機心懸自許，何須更待聽琴聲。

title:新曲二首 二
authors:長孫無忌
paragraphs:
迴雪凌波游洛浦，遇陳王。
婉約娉婷工語笑，侍蘭房。
芙蓉綺帳還開揜，翡翠珠被爛齊光。
長願今宵奉顏色，不愛吹簫逐鳳皇。

title:灞橋待李將軍
authors:長孫無忌
paragraphs:
颯颯風葉下，遙遙煙景曛。
霸陵無醉尉，誰滯李將軍。

title:奉和正日臨朝
authors:顏師古
paragraphs:
七府璿衡始，三元寶曆新。
負扆延百辟，垂旒御九賓。
肅肅皆鵷鷺，濟濟盛簪紳。
天涯致重譯，日域獻奇珍。

title:召拜御史大夫贈袁天綱
authors:杜淹
paragraphs:
伊呂深可慕，松喬定是虛。
繫風終不得，脫屣欲安如。
且珍紈素美，當與薜蘿疎。
既逢楊得意，非復久閑居。

title:詠寒食鬬雞應秦王教
authors:杜淹
paragraphs:
寒食東郊道，揚鞲競出籠。
花冠初照日，芥羽正生風。
顧敵知心勇，先鳴覺氣雄。
長翹頻掃陣，利爪屢通中。
飛毛遍綠野，灑血漬芳叢。
雖然百戰勝，會自不論功。

title:寄贈齊公
authors:杜淹
paragraphs:
冠蓋游梁日，詩書問志年。
佩蘭長坂上，攀桂小山前。
結交澹若水，履道直如弦。
此歡終未極，于茲獨播遷。
赭衣登蜀道，白首別秦川。
淚隨溝水逝，心逐曉旌懸。
去去逾千里，悠悠隔九天。
郊野間長薄，城闕隱凝煙。
關門共月對，山路與雲連。
此時寸心裏，難用尺書傳。

title:五郊樂章 黃帝宮音
authors:魏徵
paragraphs:
黃中正位，含章居貞。
既長六律，兼和五聲。
畢陳萬舞，乃薦斯牲。
神其下降，永祚休平。

title:五郊樂章 黃帝宮音 肅和
authors:魏徵
paragraphs:
眇眇方輿，蒼蒼圜蓋。
至哉樞紐，宅中圖大。
氣調四序，風和萬籟。
祚我明德，時雍道泰。

title:五郊樂章 黃帝宮音 雍和
authors:魏徵
paragraphs:
金懸夕肆，玉俎朝陳。
饗薦黃道，芬流紫辰。
廼誠廼敬，載享載禋。
崇薦斯在，惟皇是賓。

title:五郊樂章 黃帝宮音 舒和
authors:魏徵
paragraphs:
御徵乘宮出郊甸，安歌率舞逓將迎。
自有雲門符帝賞，猶持雷鼓荅天成。

title:五郊樂章 青帝角音
authors:魏徵
paragraphs:
鶴雲旦起，鳥星昏集。
律候新風，陽開初蟄。
至德可饗，行潦斯挹。
錫以無疆，烝人乃粒。

title:五郊樂章 青帝角音 肅和
authors:魏徵
paragraphs:
玄鳥司春，蒼龍登歲。
節物變柳，光風轉蕙。
瑤席降神，朱弦饗帝。
誠備祝嘏，禮殫珪幣。

title:五郊樂章 青帝角音 雍和
authors:魏徵
paragraphs:
大樂稀音，至誠簡禮。
文物棣棣，聲名濟濟。
六變有成，三登無體。
廼眷豐絜，恩覃愷悌。

title:五郊樂章 青帝角音 舒和
authors:魏徵
paragraphs:
笙歌籥舞屬年韶，鷺鼓鳧鐘展時豫。
調露初迎綺春節，承雲遽踐蒼霄馭。

title:五郊樂章 赤帝徵音
authors:魏徵
paragraphs:
青陽告謝，朱明戒序。
咸長是祈，敬陳椒醑。
博碩斯薦，笙鏞備舉。
庶盡肅恭，非馨稷黍。

title:五郊樂章 赤帝徵音 肅和
authors:魏徵
paragraphs:
離位克明，火中宵見。
峯雲暮起，景風晨扇。
木槿初榮，含桃可薦。
芬馥百品，鏗鏘三變。

title:五郊樂章 赤帝徵音 雍和
authors:魏徵
paragraphs:
昭昭丹陸，帟帟炎方。
禮陳牲幣，樂備箎簧。
瓊羞溢俎，玉𨣧浮觴。
恭惟正直，歆此馨香。

title:五郊樂章 赤帝徵音 舒和
authors:魏徵
paragraphs:
千里溫風飄降羽，十枝炎景媵朱干。
陳觴薦俎歌三獻，拊石摐金會七盤。

title:五郊樂章 白帝商音
authors:魏徵
paragraphs:
白藏應節，天高氣清。
歲功既阜，庶類收成。
萬方靜謐，九土和平。
馨香是薦，受祚聰明。

title:五郊樂章 白帝商音 肅和
authors:魏徵
paragraphs:
金行在節，素靈居正。
氣肅霜嚴，林凋草勁。
豺祭隼擊，潦收川鏡。
九穀已登，萬箱流詠。

title:五郊樂章 白帝商音 雍和
authors:魏徵
paragraphs:
律應西成，氣躔南呂。
珪幣咸列，笙竽備舉。
苾苾蘭羞，芬芬桂醑。
式資宴貺，用調霜序。

title:五郊樂章 白帝商音 舒和
authors:魏徵
paragraphs:
璿儀氣爽驚緹籥，玉呂灰飛含素商。
鳴鞞奏管芳羞薦，會舞安歌葆眊揚。

title:五郊樂章 黑帝羽音
authors:魏徵
paragraphs:
嚴冬季月，星迴風厲。
享祀報功，方祚來歲。

title:五郊樂章 黑帝羽音 肅和
authors:魏徵
paragraphs:
律周玉琯，星回金度。
次極陽烏，紀窮陰兔。
火林霰雪，陽泉凝冱。
八蜡已登，三農息務。

title:五郊樂章 黑帝羽音 雍和
authors:魏徵
paragraphs:
陽月斯紀，應鍾在候。
載絜牲牷，爰登俎豆。
既高既遠，無聲無臭。
靜言格思，惟神保祐。

title:五郊樂章 黑帝羽音 舒和
authors:魏徵
paragraphs:
執籥持羽初終曲，朱干玉鏚始分行。
七德九功咸已暢，明靈降福具穰穰。

title:享太廟樂章 永和
authors:魏徵
paragraphs:
於穆烈祖，弘此丕基。
永言配命，子孫保之。
百神既洽，萬國在茲。
是用孝享，神其格思。

title:享太廟樂章 肅和
authors:魏徵
paragraphs:
大哉至德，允茲明聖。
格于上下，聿遵誠敬。
嘉樂斯登，鳴球以詠。
神其降止，式隆景命。

title:享太廟樂章 雍和
authors:魏徵
paragraphs:
崇茲享祀，誠敬兼至。
樂以感靈，禮以昭事。
粢盛咸絜，牲牷孔備。
永言孝思，庶幾不匱。

title:享太廟樂章 長發舞
authors:魏徵
paragraphs:
濬哲惟唐，長發其祥。
帝命斯祐，王業克昌。
配天載德，就日重光。
本枝百代，申錫無疆。

title:享太廟樂章 大基舞
authors:魏徵
paragraphs:
猗與祖業，皇矣帝先。
剪商德厚，封唐慶延。
在姬猶稷，方晉踰宣。
基我鼎運，于斯萬年。

title:享太廟樂章 大成舞
authors:魏徵
paragraphs:
周穆王季，晉美帝文。
明明盛德，穆穆齊芬。
藏用四履，屈道參分。
鏗鏘鐘石，載紀鴻勳。

title:享太廟樂章 大明舞
authors:魏徵
paragraphs:
五紀更運，三正逓升。
勛華既沒，禹湯勃興。
神武命代，靈睠是膺。
望雲彰德，察緯告徵。
上紐天維，下安地軸。
徵師涿野，萬國咸服。
偃伯靈臺，九官允穆。
殊域委贐，懷生介福。
大禮既飾，大樂已和。
黑章擾囿，赤字浮河。
功宣載籍，德被詠歌。
克昌厥後，百祿是荷。

title:享太廟樂章 壽和
authors:魏徵
paragraphs:
八音斯奏，三獻畢陳。
寶祚惟永，暉光日新。

title:享太廟樂章 舒和
authors:魏徵
paragraphs:
聖敬通神光七廟，靈心薦祚和萬方。
嚴禋克配鴻基遠，明德惟馨鳳曆昌。

title:享太廟樂章 雍和
authors:魏徵
paragraphs:
於穆清廟，聿脩嚴祀。
四縣載陳，三獻斯止。
籩豆撤薦，人祗介祉。
神惟格思，錫祚不已。

title:享太廟樂章 永和
authors:魏徵
paragraphs:
肅肅清祀，烝烝孝思。
薦享昭備，虔恭在茲。
雍歌撤俎，祝嘏陳辭。
用光武志，永固鴻基。

title:賦西漢
authors:魏徵
paragraphs:
受降臨軹道，爭長趣鴻門。
驅傳渭橋上，觀兵細柳屯。
夜宴經柏谷，朝遊出杜原。
終藉叔孫禮，方知皇帝尊。

title:暮秋言懷
authors:魏徵
paragraphs:
首夏別京輔，杪秋滯三河。
沈沈蓬萊閣，日夕鄉思多。
霜剪涼階蕙，風捎幽渚荷。
歲芳坐淪歇，感此式微歌。

title:述懷
authors:魏徵
paragraphs:
中原初逐鹿，投筆事戎軒。
縱橫計不就，慷慨志猶存。
杖策謁天子，驅馬出關門。
請纓繫南粵，憑軾下東藩。
鬱紆陟高岫，出沒望平原。
古木鳴寒鳥，空山啼夜猿。
既傷千里目，還驚九折魂。
豈不憚艱險，深懷國士恩。
季布無二諾，侯嬴重一言。
人生感意氣，功名誰復論。

title:奉和正日臨朝應詔
authors:魏徵
paragraphs:
百靈侍軒后，萬國會塗山。
豈如今睿哲，邁古獨光前。
聲教溢四海，朝宗引百川。
鏘洋鳴玉珮，灼爍耀金蟬。
淑景輝雕輦，高旌揚翠煙。
庭實超王會，廣樂盛鈞天。
既欣東日戶，復詠南風篇。
願奉光華慶，從斯億萬年。

title:祈穀樂章 肅和
authors:褚亮
paragraphs:
履艮斯繩，居中體正。
龍運垂祉，昭符啓聖。
式事嚴禋，聿懷嘉慶。
惟帝永錫，時皇休命。

title:祈穀樂章 雍和
authors:褚亮
paragraphs:
殷薦乘春，太壇臨曙。
八簋盈和，六瑚登御。
嘉稷匪歆，德馨斯飫。
祝嘏無易，靈心有豫。

title:祈穀樂章 舒和
authors:褚亮
paragraphs:
玉帛犧牲申敬享，金絲鏚羽盛音容。
庶俾億齡禔景福，長欣萬宇洽時邕。

title:明堂樂章 肅和
authors:褚亮
paragraphs:
象天御宇，乘時布政。
嚴配申虔，宗禋展敬。
罇罍盈列，樹羽交暎。
玉幣通誠，祚隆皇聖。

title:明堂樂章 雍和
authors:褚亮
paragraphs:
八牖晨披，五精朝奠。
霧凝璇篚，風清金縣。
神滌備全，明粢豐衍。
載[絜]彝俎，陳誠以薦。

title:明堂樂章 舒和
authors:褚亮
paragraphs:
御扆合宮承寶曆，席圖重館奉明靈。
偃武修文九圍泰，沈烽靜柝八荒寧。

title:雩祀樂章 肅和
authors:褚亮
paragraphs:
朱鳥開辰，蒼龍啓暎。
大帝昭饗，羣生展敬。
禮備懷柔，功宣舞詠。
旬液應序，年祥叶慶。

title:雩祀樂章 雍和
authors:褚亮
paragraphs:
紺筵分彩，珤圖吐絢。
鳳管晨凝，雲歌曉囀。
肅事蘋藻，虔申桂奠。
百穀斯登，萬箱攸薦。

title:雩祀樂章 舒和
authors:褚亮
paragraphs:
鳳曲登歌調令序，龍雩集舞泛祥風。
綵旞雲迴昭睿德，朱干電發表神功。

title:享先農樂章 誠和
authors:褚亮
paragraphs:
粒食伊始，農之所先。
古今攸賴，是曰人天。
耕斯帝籍，播厥公田。
式崇明祀，神其福焉。

title:享先農樂章 肅和
authors:褚亮
paragraphs:
罇彝既列，瑚簋方薦。
歌工載登，幣禮斯奠。
肅肅享祀，顒顒纓弁。
神之聽之，福流寰縣。

title:享先農樂章 雍和
authors:褚亮
paragraphs:
前夕視牲，質明奉俎。
沐芳整弁，其儀式序。
盛禮畢陳，嘉樂備舉。
歆我懿德，非馨稷黍。

title:享先農樂章 舒和
authors:褚亮
paragraphs:
羽籥低昂文綴已，干戚蹈厲武行初。
望歲祈農神所聽，延祥介福豈云虛。

title:祭神州樂章 肅和
authors:褚亮
paragraphs:
大矣坤儀，至哉神縣。
包含日域，牢籠月竁。
露絜三清，風調六變。
皇祗届止，式歆恭薦。

title:祭神州樂章 雍和
authors:褚亮
paragraphs:
泰圻嚴享，陰郊展敬。
禮以導神，樂以和性。
黝牲在列，黃琮俯暎。
九土既平，萬邦貽慶。

title:祭神州樂章 舒和
authors:褚亮
paragraphs:
坤道降祥和庶品，靈心載德厚羣生。
水土既調三極泰，文武畢備九區平。

title:祭方丘樂章 順和
authors:褚亮
paragraphs:
萬物資以化，交泰屬昇平。
易從業惟簡，得一道斯寧。
具儀光玉帛，送舞變咸英。
黍稷良非貴，明德信惟馨。

title:祭方丘樂章 肅和
authors:褚亮
paragraphs:
至矣坤德，皇哉地祗。
開元統紐，合大承規。
九宮肅列，六典相儀。
永言配命，長保無虧。

title:祭方丘樂章 雍和
authors:褚亮
paragraphs:
柔而能方，直而能敬。
厚載以德，大亨以正。
有滌斯牷，有馨斯盛。
介茲景福，祚我休慶。

title:祭方丘樂章 舒和
authors:褚亮
paragraphs:
玉幣牲牷分薦享，羽旄干鏚遰成容。
一德惟寧兩儀泰，三材保合四時邕。

title:祭方丘樂章 順和
authors:褚亮
paragraphs:
陰祗協贊，厚載方貞。
牲幣具舉，簫管備成。
其禮惟肅，其德惟明。
神之聽矣，式鑒虔誠。

title:臨高臺
authors:褚亮
paragraphs:
高臺暫俯臨，飛翼聳輕音。
浮光隨日度，漾影逐波深。
迴瞰周平野，開懷暢遠襟。
獨此三休上，還傷千歲心。

title:賦得蜀都
authors:褚亮
paragraphs:
列宿光參井，分芒跨梁岷。
沈犀對江浦，駟馬入城闉。
英圖多霸跡，歷選有名臣。
連騎簪纓滿，含章詞賦新。
得上仙槎路，無待訪嚴遵。

title:奉和詠日午
authors:褚亮
paragraphs:
曦車日亭午，浮箭未移暉。
日光無落照，樹影正中圍。
草萎看稍靡，葉燥望疑稀。
晝寢慙經笥，暫解入朝衣。

title:奉和望月應魏王教
authors:褚亮
paragraphs:
層軒登皎月，流照滿中天。
色共梁珠遠，光隨趙璧圓。
落影臨秋扇，虛輪入夜弦。
所欣東館裏，預奉西園篇。

title:詠花燭
authors:褚亮
paragraphs:
蘭逕香風滿，梅梁暖日斜。
言是東方騎，來尋南陌車。
靨星臨夜燭，眉月隱輕紗。
莫言春稍晚，自有鎮開花。

title:在隴頭哭潘學士
authors:褚亮
paragraphs:
隴底嗟長別，流襟一慟君。
何言幽咽所，更作死生分。
轉蓬飛不息，悲松斷更聞。
誰能駐征馬，回首望孤墳。

title:奉和禁苑餞別應令
authors:褚亮
paragraphs:
大藩初錫瑞，出牧邇皇京。
暫以綠車重，言承朱傳榮。
舒桃臨遠騎，垂柳映京營。
惠化宣千里，威風動百城。
禁籞芳嘉節，神襟餞送情。
金笳催別景，玉琯切離聲。
野花開更落，山鳥哢還驚。
微臣夙多幸，薄宦奉儲明。
釣臺慙作賦，伊水濫聞笙。
懷德良知久，酬恩識命輕。

title:和御史韋大夫喜霽之作
authors:褚亮
paragraphs:
晴天度旅雁，斜影照殘虹。
野淨餘煙盡，山明遠色同。
沙平寒水落，葉脆晚枝空。
白簡光朝幰，彤騶出禁中。
息駕遊蘭[坂]，雕文折桂叢。
無因輕羽扇，徒自仰仁風。

title:晚別樂記室彥
authors:褚亮
paragraphs:
窮途屬歲晚，臨水忽分悲。
抱影同爲客，傷情共此時。
霧色侵虛牖，霜氛冷薄帷。
舉袂慘將別，停杯悵不怡。
風嚴征雁遠，雪暗去篷遲。

title:傷始平李少府正己
authors:褚亮
paragraphs:
勞息本相循，悲歡理自均。
誰能免玄夜，惜爾正青春。
邁德惟家寶，生才諒國珍。
高文綴翡翠，茂學掩麒麟。
述作紛無已，言談妙入神。
斷腸雖累月，分手未盈旬。
輔嗣俄長往，顏生即短辰。
聲華滿昭代，形影委窮塵。
禪草迴中使，生芻引弔賓。
同遊祕府日，方駕直城闉。
並拜黃圖右，分曹清渭濱。
風期嵇呂好，存歿范張親。
虛座憐王述，遺篇慟景純。
精靈與毫翰，千祀壽何人。

title:秋鴈
authors:褚亮
paragraphs:
日暮霜風急，羽翮轉難任。
爲有傳書意，翩翩入上林。

title:句
authors:褚亮
paragraphs:
神羊既不觸，夕鳥欲依人。

title:冬日宴羣公於宅各賦一字得杯
authors:于志寧
paragraphs:
陋巷朱軒擁，衡門緹騎來。
俱裁七步詠，同傾三雅杯。
色動迎春柳，花發犯寒梅。
賓筵未半醉，驪歌不用催。

title:冬日宴于庶子宅各賦一字得趣
authors:令狐德棻
paragraphs:
高門聊命賞，羣英於此遇。
放曠山水情，留連文酒趣。
夕煙起林蘭，霜枝殞庭樹。
落景雖已傾，歸軒幸能駐。

title:冬日宴于庶子宅各賦一字得色
authors:封行高
paragraphs:
夫君敬愛重，歡言情不極。
雅引發清音，麗藻窮雕飾。
水結曲池冰，日暖平亭色。
引滿既杯傾，終之以弁側。

title:冬日宴于庶子宅各賦一字得節
authors:杜正倫
paragraphs:
李門余妄進，徐榻君恆設。
清論暢玄言，雅琴飛白雪。
寒雲曖落景，朔風淒暮節。
方欣投轄情，且駐當歸別。

title:玄武門侍宴
authors:杜正倫
paragraphs:
大君端扆暇，睿賞狎林泉。
開軒臨禁籞，藉野列芳筵。
參差歌管颺，容裔羽旗懸。
玉池流若醴，雲閣聚非煙。
湛露晞堯日，熏風入舜弦。
大德侔玄造，微物荷陶甄。
謬陪瑤水宴，仍廁栢梁篇。
闞名徒上月，鄒辯詎談天。
既喜光華旦，還傷遲暮年。
猶冀升中日，簪裾奉肅然。

title:奉和正日臨朝
authors:岑文本
paragraphs:
時雍表昌運，日正叶靈符。
德兼三代禮，功包四海圖。
踰沙紛在列，執玉儼相趨。
清蹕喧輦道，張樂駭天衢。
拂蜺九旗暎，儀鳳八音殊。
佳氣浮仙掌，熏風繞帝梧。
天文光七政，皇恩被九區。
方陪瘞玉禮，珥筆岱山隅。

title:奉述飛白書勢
authors:岑文本
paragraphs:
六文開玉篆，八體曜銀書。
飛毫列錦繡，拂素起龍魚。
鳳舉崩雲絕，鸞驚遊霧疎。
別有臨池草，恩霑垂露餘。

title:冬日宴于庶子宅各賦一字得平
authors:岑文本
paragraphs:
金蘭篤惠好，尊酒暢生平。
既欣投轄賞，暫緩望鄉情。
愛景含霜晦，落照帶風輕。
於茲歡宴洽，寵辱詎相驚。

title:安德山池宴集
authors:岑文本
paragraphs:
甲第多清賞，芳辰命羽巵。
書帷通竹徑，琴臺枕槿籬。
池疑夜壑徙，山似鬱洲移。
雕楹網蘿薜，激瀨合塤篪。
鳥戲翻新葉，魚躍動清漪。
自得淹留趣，寧勞攀桂枝。

title:安德山池宴集
authors:劉洎
paragraphs:
平陽擅歌舞，金谷盛招攜。
何如兼往烈，會賞叶幽栖。
已均朝野致，還欣物我齊。
春晚花方落，蘭深徑漸迷。
蒲新節尚短，荷小蓋猶低。
無勞拂長袖，直待夜烏啼。

title:安德山池宴集
authors:褚遂良
paragraphs:
伏櫪丹霞外，遮園煥景舒。
行雲泛層阜，蔽月下清渠。
亭中奏趙瑟，席上舞燕裾。
花落春鶯晚，風光夏葉初。
良朋比蘭蕙，雕藻邁瓊琚。
獨有狂歌客，來承歡宴餘。

title:安德山池宴集
authors:楊續
paragraphs:
狹斜通鳳闕，上路抵青樓。
簪紱啓賓館，軒蓋臨御溝。
西城多妙舞，主第出名謳。
列峰疑宿霧，疏壑擬藏舟。
花蝶辭風影，蘋藻含春流。
酒闌高宴畢，自反山之幽。

title:遊清都觀尋沈道士得仙字
authors:劉孝孫
paragraphs:
紛吾因暇豫，行樂極留連。
尋真謁紫府，披霧覿青天。
緬懷金闕外，遐想玉京前。
飛軒俯松柏，抗殿接雲煙。
滔滔清夏景，嘒嘒早秋蟬。
橫琴對危石，酌醴臨寒泉。
聊祛塵俗累，寧希龜鶴年。
無勞生羽翼，自可狎神仙。

title:早發成皐望河
authors:劉孝孫
paragraphs:
清晨發巖邑，車馬走轘轅。
迴瞰黃河上，惝怳屢飛魂。
鴻流遵積石，驚浪下龍門。
仙槎不辨處，沈璧想猶存。
遠近洲渚出，颯沓鳧鴈喧。
懷古空延佇，歎逝將何言。

title:遊靈山寺
authors:劉孝孫
paragraphs:
吾王遊勝地，驂駕歷祗園。
臨風畫角憤，耀日采旗翻。
永懷筌了義，寂念啓玄門。
深谿窮地脉，高嶂接雲根。
信美諧心賞，幽邃且攀援。
曳裾欣扈從，方悟屏塵諠。

title:冬日宴于庶子宅各賦一字得鮮
authors:劉孝孫
paragraphs:
解襟遊勝地，披雲促宴筵。
清文振筆妙，高論寫言泉。
凍柳含風落，寒梅照日鮮。
驪歌雖欲奏，歸駕且留連。

title:送劉散員同賦陳思王詩游人久不歸
authors:劉孝孫
paragraphs:
鄉關渺天末，引領悵懷歸。
羈旅久淫滯，物色屢芳菲。
稍覺私意盡，行看蓬鬢衰。
如何千里外，佇立霑裳衣。

title:詠笛
authors:劉孝孫
paragraphs:
涼秋夜笛鳴，流風韻九成。
調高時慷慨，曲變或淒清。
征客懷離緒，鄰人思舊情。
幸以知音顧，千載有奇聲。

title:賦得春鶯送友人
authors:劉孝孫
paragraphs:
流鶯拂繡羽，二月上林期。
待雪消金禁，銜花向玉墀。
翅掩飛燕舞，啼惱婕妤悲。
料取金閨意，因君問所思。

title:巫山高
authors:陸敬
paragraphs:
巫岫鬱岧嶤，高高入紫霄。
白雲抱危石，玄猨挂迥條。
懸崖激巨浪，脆葉隕驚飆。
別有陽臺處，風雨共飄颻。

title:遊隋故都
authors:陸敬
paragraphs:
洛城聊顧步，長想遂留連。
水鬬宮初毀，風變鼎將遷。
皐陶德不建，汾隅祀忽焉。
宗祊曠無象，聲朔緬誰傳。
枌榆何冷落，禾黍鬱芊緜。
悲歌盡商頌，太息憫周篇。
來蘇佇聖德，濡足乃乘乾。
正始淳風被，人勞用息肩。
舞象文思澤，偃伯武功宣。
則百昌厥後，於萬永斯年。
茲辰素商節，灰管變星躔。
平原悴秋草，喬木斂寒煙。
翻黃墜疎葉，凝翠積高天。
參差海曲鴈，寂寞柳門蟬。
興悼今如此，悲愁復在旃。
彷徨不忍去，杖策屢迴邅。

title:遊清都觀尋沈道士得都字
authors:陸敬
paragraphs:
聊排靈瑣闥，徐步入清都。
青谿冥寂士，思玄徇道樞。
十芒生藥笥，七燄發丹爐。
縹袠桐君錄，朱書王母符。
宮槐散綠穗，日槿落青柎。
矯翰雷門鶴，飛來葉縣鳧。
凌風自可御，安事迫中區。
方追羽化侶，從此得玄珠。

title:七夕賦詠成篇
authors:陸敬
paragraphs:
夙駕鳴鸞啓閶闔，霓裳遙裔儼天津。
五明霜紈開羽扇，百和香車動畫輪。
婉孌夜分能幾許，靚妝冶服爲誰新。
片時歡娛自有極，已復長望隔年人。

title:七夕賦詠成篇
authors:沈叔安
paragraphs:
皎皎宵月麗秋光，耿耿天津橫復長。
停梭且復留殘緯，拂鏡及早更新妝。
彩鳳齊駕初成輦，雕鵲填河已作梁。
雖喜得同今夜枕，還愁重空明日牀。

title:七夕賦詠成篇
authors:何仲宣
paragraphs:
日日思歸勤理鬢，朝朝佇望嬾調梭。
凌風寶扇遙臨月，映水仙車遠渡河。
歷歷珠星疑拖珮，冉冉雲衣似曳羅。
通宵道意終無盡，向曉離愁已復多。

title:遊清都觀尋沈道士得芳字
authors:趙中虛
paragraphs:
青谿阻千仞，姑射藐汾陽。
未若游茲境，探玄衆妙場。
鶴來疑羽客，雲泛似霓裳。
寓目雖靈宇，遊神乃帝鄉。
道存真理得，心灰俗累忘。
煙霞凝抗殿，松桂肅長廊。
早蟬清暮響，崇蘭散晚芳。
即此翔寥廓，非復控榆枋。

title:送劉散員賦得陳思王詩明月照高樓
authors:楊濬
paragraphs:
高樓一何綺，素月復流明。
重軒望不極，餘暉攬詎盈。
鏡華當牖照，鉤影隔簾生。
逆愁異尊酒，對此難爲情。

title:隴頭水
authors:楊師道
paragraphs:
隴頭秋月明，隴水帶關城。
笳添離別曲，風送斷腸聲。
映雪峰猶暗，乘冰馬屢驚。
霧中寒雁至，沙上轉蓬輕。
天山傳羽檄，漢地急徵兵。
陣開都護道，劒聚伏波營。
於茲覺無渡，方共濯胡纓。

title:中書寓直詠雨簡褚起居上官學士
authors:楊師道
paragraphs:
雲暗蒼龍闕，沈沈殊未開。
窗臨鳳凰沼，颯颯雨聲來。
電影入飛閣，風威凌吹臺。
長簷響奔溜，清簟肅浮埃。
早荷葉稍沒，新篁枝半摧。
茲晨悵多緒，懷友自難裁。
況復重城內，日暮獨裴回。
玉階良史筆，金馬掞天才。
高甍通散騎，複道駕蓬萊。
思君贈桃李，於此冀瓊瓌。

title:闕題
authors:楊師道
paragraphs:
漢家伊洛九重城，御路浮橋萬里平。
桂戶雕梁連綺翼，虹梁繡柱映丹楹。
朝光欲動千門曙，麗日初照百花明。
燕趙蛾眉舊傾國，楚宮腰細本傳名。
二月桑津期結伴，三春淇水逐關情。
蘭叢有意飛雙蝶，柳葉無趣隱啼鶯。
扇裏細妝將夜並，風前獨舞共花榮。
兩鬟百萬誰論價，一笑千金判是輕。
不爲披圖來侍寢，非因主第奉身迎。
羊車詎畏青門閉，兔月今宵照後庭。

title:初秋夜坐應詔
authors:楊師道
paragraphs:
玉琯涼初應，金壺夜漸闌。
滄池流稍潔，仙掌露方漙。
雁聲風處斷，樹影月中寒。
爽氣長空淨，高吟覺思寬。

title:賦終南山用風字韻應詔
authors:楊師道
paragraphs:
眷言懷隱逸，輟駕踐幽叢。
白雲飛夏雨，碧嶺橫春虹。
草綠長楊路，花疎五柞宮。
登臨日將晚，蘭桂起香風。

title:詠飲馬應詔
authors:楊師道
paragraphs:
清晨控龍馬，弄影出花林。
躞蹀依春澗，聯翩度碧潯。
苔流染絲絡，水潔寫雕簪。
一御瑤池駕，詎憶長城陰。

title:初宵看婚
authors:楊師道
paragraphs:
洛城花燭動，戚里畫新蛾。
隱扇羞應慣，含情愁已多。
輕啼濕紅粉，微睇轉橫波。
更笑巫山曲，空傳暮雨過。

title:侍宴賦得起坐彈鳴琴二首 一
authors:楊師道
paragraphs:
北林鵲夜飛，南軒月初進。
調弦發清徵，蕩心祛褊吝。
變作離鴻聲，還入思歸引。
長歎未終極，秋風飄素鬢。

title:侍宴賦得起坐彈鳴琴二首 二
authors:楊師道
paragraphs:
絲傳園客意，曲奏楚妃情。
罕有知音者，空勞流水聲。

title:詠琴
authors:楊師道
paragraphs:
久擅龍門質，孤竦嶧陽名。
齊娥初發弄，趙女正調聲。
嘉客勿遽反，繁弦曲未成。

title:詠笙
authors:楊師道
paragraphs:
短長插鳳翼，洪細摹鸞音。
能令楚妃歎，復使荆王吟。
切切孤竹管，來應雲和琴。

title:應詔詠巢烏
authors:楊師道
paragraphs:
桂樹春暉滿，巢烏刷羽儀。
朝飛麗城上，夜宿碧林陲。
背風藏密葉，向日逐疎枝。
仰德還能哺，依仁遂可窺。
驚鳴雕輦側，王吉自相知。

title:奉和夏日晚景應詔
authors:楊師道
paragraphs:
輦路夾垂楊，離宮通建章。
日落橫峰影，雲歸起夕涼。
雕軒動流吹，羽蓋息迴塘。
薙草生還綠，殘花落尚香。
青巖類姑射，碧澗似汾陽。
幸屬無爲日，歡娛尚未央。

title:奉和聖製春日望海
authors:楊師道
paragraphs:
春山臨渤海，征旅輟晨裝。
回瞰盧龍塞，斜瞻肅慎鄉。
洪波迴地軸，孤嶼映雲光。
落日驚濤上，浮天駭浪長。
仙臺隱螭駕，水府汎黿梁。
碣石朝煙滅，之罘歸雁翔。
北巡非漢后，東幸異秦皇。
搴旗羽林客，跋距少年場。
龍擊驅遼水，鵬飛出帶方。
將舉青丘繳，安訪白霓裳。

title:春朝閑步
authors:楊師道
paragraphs:
休沐乘閑豫，清晨步北林。
池塘藉芳草，蘭芷襲幽衿。
霧中分曉日，花裏弄春禽。
野逕香恆滿，山階筍屢侵。
何須命輕蓋，桃李自成陰。

title:還山宅
authors:楊師道
paragraphs:
暮春還舊嶺，徙倚翫年華。
芳草無行逕，空山正落花。
垂藤掃幽石，臥柳礙浮槎。
鳥散茅簷靜，雲披澗戶斜。
依然此泉路，猶是昔煙霞。

title:詠馬
authors:楊師道
paragraphs:
寶馬權奇出未央，雕鞍照曜紫金裝。
春草初生馳上苑，秋風欲動戲長楊。
鳴珂屢度章臺側，細蹀經向濯龍傍。
徒令漢將連年去，宛城今已獻名王。

title:奉和詠弓
authors:楊師道
paragraphs:
霜重麟膠勁，風高月影圓。
烏飛隨帝輦，雁落逐鳴弦。

title:詠硯
authors:楊師道
paragraphs:
圓池類璧水，輕翰染煙華。
將軍欲定遠，見棄不應賒。

title:奉和正日臨朝應詔
authors:楊師道
paragraphs:
皇猷被寰宇，端扆屬元辰。
九重麗天邑，千門臨上春。

title:詠舞
authors:楊師道
paragraphs:
二八如回雪，三春類早花。
分行向燭轉，一種逐風斜。

title:奉和執契靜三邊應詔
authors:許敬宗
paragraphs:
玄塞隔陰戎，朱光分昧谷。
地遊窮北際，雲崖盡西陸。
星次絕軒臺，風衢乖禹服。
寰區無所外，天覆今咸育。
竄苗猶有孽，戮負自貽辜。
疎網妖鯢漏，盤藪怪禽逋。
髯飛尚假息，乳視暫稽誅。
乾靈振玉弩，神略運璇樞。
日羽廓遊氣，天陣清華野。
升晅光西夜，馳恩溢東瀉。
揮袂靜崑炎，開關納流赭。
錦軺凌右地，華纓羇大夏。
清臺映羅葉，玄沚控瑤池。
駝鹿輸珍貺，樹羽饗來儀。
輟餚觀化宇，栖籞萃條支。
熏風交閬闕，就日泛濛漪。
充庭延飲至，絢簡敷春藻。
迎姜已創圖，命力方論道。
昔託遊河乘，再備商山皓。
欣逢德化流，思效登封草。

title:奉和行經破薛舉戰地應制
authors:許敬宗
paragraphs:
混元分大象，長策挫修鯨。
於斯建宸極，由此創鴻名。
一戎乾宇泰，千祀德流清。
垂衣凝庶績，端拱鑄羣生。
復整瑤池駕，還臨官渡營。
周游尋曩跡，曠望動天情。
帷宮面丹浦，帳殿矚宛城。
虜場棲九穗，前歌被六英。
戰地甘泉涌，陣處景雲生。
普天霑凱澤，相攜欣頌平。

title:奉和入潼關
authors:許敬宗
paragraphs:
曦馭循黃道，星陳引翠旗。
濟潼紆萬乘，臨河耀六師。
前旌彌陸海，後騎發通伊。
勢踰迴地軸，威盛轉天機。
是節歲窮紀，關樹蕩涼颸。
仙露含靈掌，瑞鼎照川湄。
沖襟賞臨睨，高詠入京畿。

title:奉和春日望海
authors:許敬宗
paragraphs:
韓夷愆奉賮，憑險亂天常。
乃神弘廟畧，橫海剪吞航。
電野清玄菟，騰笳振白狼。
連雲飛巨艦，編石架浮梁。
周游臨大壑，降望極遐荒。
桃門通山抃，蓬渚降霓裳。
驚濤含蜃闕，駭浪掩晨光。
青丘絢春組，丹谷耀華桑。
長驅七萃卒，成功百戰場。
俄且旋戎路，飲至肅巖廊。

title:奉和元日應制
authors:許敬宗
paragraphs:
天正開初節，日觀上重輪。
百靈滋景祚，萬玉慶惟新。
待旦敷玄造，韜旒御紫宸。
武帳臨光宅，文衛象鉤陳。
廣庭揚九奏，大帛麗三辰。
發生同化育，播物體陶鈞。
霜空澄曉氣，霞景瑩芳春。
德輝覃率[土]，相賀奉還淳。

title:奉和初春登樓即目應詔
authors:許敬宗
paragraphs:
旭日臨重壁，天眷極中京。
春暉發芳甸，佳氣滿層城。
去鳥隨看沒，來雲逐望生。
歌裏非煙颺，琴上凱風清。
文波浮鏤檻，摛景煥雕楹。
璇璣體寬政，隆棟象端衡。
創規雖有作，凝拱遂無營。
沐恩空改鬢，將何謝夏成。

title:奉和秋日即目應制
authors:許敬宗
paragraphs:
玉露交珠網，金風度綺錢。
昆明秋景淡，岐岫落霞然。
辭燕歸寒海，來鴻出遠天。
葉動羅帷颺，花映繡裳鮮。
規空升闇魄，籠野散輕煙。
鵲度林光起，鳧沒水文圓。
無機絡秋緯，如管奏寒蟬。
乃睠情何極，宸襟豫有旃。

title:奉和秋暮言志應制
authors:許敬宗
paragraphs:
秋深桂初發，寒窗菊餘菲。
波擁羣鳧至，秋飄朔雁歸。
月莢生還落，雲枝似復非。
凝宸閱栖畝，觀文佇少微。
聖敬韜前哲，先天諒不違。

title:奉和喜雪應制
authors:許敬宗
paragraphs:
嵰州表奇貺，閟竹應遐巡。
何如御京洛，流霰下天津。
忽若瓊林曙，俄同李徑春。
姑峯映仙質，郢路雜歌塵。
伏檻觀花瑞，稱觴慶冬積。
飄河共瀉銀，委樹還重璧。
連山分掩翠，綿霄遠韜碧。
千里徧浮空，五軔咸淪跡。
機前輝裂素，池上伴凌波。
騰華承玉宇，凝照混金娥。
是日松筠性，欣奉柏梁歌。

title:奉和登陝州城樓應制
authors:許敬宗
paragraphs:
挹河澂綠宇，御溝映朱宮。
辰旂翻麗景，星蓋曳雕虹。
學嚬齊柳嫩，妍笑發春藂。
錦鱗文碧浪，繡羽絢青空。
眷念三階靜，遙想二南風。

title:遊清都觀尋沈道士得清字
authors:許敬宗
paragraphs:
幽人蹈箕潁，方士訪蓬瀛。
豈若逢真氣，齊契體無名。
既詮衆妙理，聊暢遠遊情。
縱心馳貝闕，怡神想玉京。
或命餘杭酒，時聽洛濱笙。
風衢通閬苑，星使下層城。
蕙帳晨飆動，芝房夕露清。
方叶棲遲趣，於此聽鐘聲。

title:奉和七夕宴懸圃應制二首 一
authors:許敬宗
paragraphs:
牛閨臨淺漢，鸞駟涉秋河。
兩懷縈別緒，一宿慶停梭。
星模鉛裏靨，月寫黛中蛾。
奈許今宵度，長嬰離恨多。

title:奉和七夕宴懸圃應制二首 二
authors:許敬宗
paragraphs:
婺閨期今夕，娥輪泛淺潢。
迎秋伴暮雨，待暝合神光。
薦寢低雲鬢，呈態解霓裳。
喜中愁漏促，別後怨天長。

title:奉和儀鸞殿早秋應制
authors:許敬宗
paragraphs:
睿想追嘉豫，臨軒御早秋。
斜暉麗粉壁，清吹肅朱樓。
高殿凝陰滿，雕窗豔曲流。
小臣參廣宴，大造諒難酬。

title:奉和詠雨應詔
authors:許敬宗
paragraphs:
舞商初赴節，湘燕遠迎秋。
飄絲交殿網，亂滴起池漚。
激溜分龍闕，斜飛灑鳳樓。
崇朝方浹宇，宸盼俯凝旒。

title:奉和過慈恩寺應制
authors:許敬宗
paragraphs:
鳳闕隣金地，龍旂拂寶臺。
雲楣將葉並，風牖送花來。
月宮清晚桂，虹梁絢早梅。
梵境留宸矚，掞發麗天才。

title:冬日宴于庶子宅各賦一字得歸
authors:許敬宗
paragraphs:
倦游嗟落拓，短翮慕追飛。
周醪忽同醉，牙弦乃共揮。
油雲澹寒色，落景靄霜霏。
累日方投分，茲夕諒無歸。

title:送劉散員同賦得陳思王詩山樹鬱蒼蒼
authors:許敬宗
paragraphs:
喬木託危岫，積翠繞連岡。
葉疎猶漏影，花少未流芳。
風來聞肅肅，霧罷見蒼蒼。
此中餞行邁，不異上河梁。

title:侍宴莎冊宮應制得情字
authors:許敬宗
paragraphs:
三星希曙景，萬騎翊天行。
葆羽翻風隊，騰吹掩山楹。
暖日晨光淺，飛煙旦彩輕。
塞寒桃變色，冰斷箭流聲。
漸奏長安道，神皐動睿情。

title:奉和過舊宅應制
authors:許敬宗
paragraphs:
飛雲臨紫極，出震表青光。
自爾家寰海，今茲返帝鄉。
情深感代國，樂甚讌譙方。
白水浮佳氣，黃星聚太常。
岐鳳鳴層閣，酆雀賀雕梁。
桂山猶總翠，蘅薄尚流芳。
攀鱗有遺皓，沐德抃稱觴。

title:奉和宴中山應制
authors:許敬宗
paragraphs:
飛雲旋碧海，解網宥青丘。
養賢停八駿，觀風駐五牛。
張樂臨堯野，揚麾歷舜州。
中山獻仙酤，趙媛發清謳。
塞門朱鴈入，郊藪紫麟遊。
一舉氛霓靜，千齡德化流。

title:奉和聖製登三臺言志應制
authors:許敬宗
paragraphs:
中天表雲榭，載極聳崑樓。
聖作規玄造，軒阿復聿修。
高門符令節，形勝總神州。
企翼摶禽萃，飛甍燕雀遊。
綴星羅百拱，緣漢轉三休。
旦雲生玉舃，初月上銀鉤。
妙管含秦鳳，仙姿麗斗牛。
形言防處逸，粹藻發嘉猷。
荷生無以謝，盡瘁竟何酬。

title:安德山池宴集
authors:許敬宗
paragraphs:
戚里歡娛地，園林矚望新。
山庭帶芳杜，歌吹叶陽春。
臺榭疑巫峽，荷蕖似洛濱。
風花縈少女，虹梁聚美人。
宴遊窮至樂，談笑畢良辰。
獨歎高陽晚，歸路不知津。

title:奉和聖製送來濟應制
authors:許敬宗
paragraphs:
萬乘騰鑣警岐路，百壺供帳餞離宮。
御溝分水聲難絕，廣宴當歌曲易終。
興言共傷千里道，俯跡聊示五情同。
良哉既深留帝念，沃化方有贊天聰。

title:七夕賦詠成篇
authors:許敬宗
paragraphs:
一年抱怨嗟長別，七夕含態始言歸。
飄飄羅襪光天步，灼灼新妝鑒月輝。
情催巧笑開星靨，不惜呈露解雲衣。
所歎却隨更漏盡，掩泣還弄昨宵機。

title:擬江令於長安歸揚州九日賦
authors:許敬宗
paragraphs:
本逐征鴻去，還隨落葉來。
菊花應未滿，請待詩人開。

title:擬江令於長安歸揚州九日賦
authors:許敬宗
paragraphs:
遊人倦蓬轉，鄉思逐雁來。
偏想臨潭菊，芳蘂對誰開。

title:和邊城秋氣早
authors:李義府
paragraphs:
金微凝素節，玉律應清葭。
邊馬秋聲急，征鴻曉陣斜。
關樹凋涼葉，塞草落寒花。
霧暗長川景，雲昏大漠沙。
谿深路難越，川平望超忽。
極望斷煙飄，遙落驚蓬沒。
霜結龍城吹，水照龜林月。
日色夏猶冷，霜華春未歇。
睿作高紫宸，分明映玄闕。

title:招諭有懷贈同行人
authors:李義府
paragraphs:
遠遊冒艱阻，深入勞存諭。
春去辭國門，秋還在邊戍。
軒車行未返，節序催難駐。
陌上悲轉蓬，園中想芳樹。
蜀山自紛糾，岷水恆奔注。
臨汎多苦懷，登攀寡歡趣。
永夕飛淫雨，崇朝蒸毒霧。
不求綏嶺桃，寧美邛鄉蒟。
白狼行欲靜，驄馬何常驅。
願接軺斾塵，聯翩東北騖。

title:宣正殿芝草
authors:李義府
paragraphs:
明王敦孝感，寶殿秀靈芝。
色帶朝陽淨，光涵雨露滋。
且標宣德重，更引國恩施。
聖祚今無限，微臣樂未移。

title:詠鸚鵡
authors:李義府
paragraphs:
牽弋辭重海，觸網去層巒。
戢翼雕籠際，延思彩霞端。
慕侶朝聲切，離羣夜影寒。
能言殊可貴，相助憶長安。

title:在巂州遙敍封禪
authors:李義府
paragraphs:
天齊標巨鎮，日觀啓崇朝。
岧嶤臨渤澥，隱嶙控河沂。
眺迥分吳乘，凌高屬漢祠。
建岳誠爲長，升功諒在茲。
帝猷符廣運，玄範暢文思。
飛聲總地絡，騰化撫乾維。
瑞策開珍鳳，禎圖薦寶龜。
創封超昔夏，修禪掩前姬。
東后方肆覲，西都導六師。
肅駕移星苑，揚罕馭風司。
沸鼓喧平陸，凝蹕靜通逵。
汶陽馳月羽，蒙陰警電麾。
巖花飄曙輦，峰葉蕩春旗。
石閭環藻衛，金壇映黼帷。
仙階溢祕秬，靈檢燿祥芝。
張樂分韶濩，觀禮縱華夷。
佳氣浮丹谷，榮光泛綠坻。
三始貽遐貺，萬歲受重釐。
菲質陶恩獎，趨迹奉軒墀。
觸網淪幽裔，乘徼限明時。
周南昔已歎，邛西今復悲。

title:堂堂詞二首 一
authors:李義府
paragraphs:
鏤月成歌扇，裁雲作舞衣。
自憐迴雪影，好取洛川歸。

title:堂堂詞二首 二
authors:李義府
paragraphs:
嬾整鴛鴦被，羞褰玳瑁牀。
春風別有意，密處也尋香。

title:詠烏
authors:李義府
paragraphs:
日裏颺朝彩，琴中伴夜啼。
上林如許樹，不借一枝栖。

title:從軍行二首 一
authors:虞世南
paragraphs:
塗山烽候驚，弭節度龍城。
冀馬樓蘭將，燕犀上谷兵。
劒寒花不落，弓曉月逾明。
凜凜嚴霜節，冰壯黃河絕。
蔽日卷征蓬，浮天散飛雪。
全兵值月滿，精騎乘膠折。
結髮早驅馳，辛苦事旌麾。
馬凍重關冷，輪摧九折危。
獨有西山將，年年屬數奇。

title:從軍行二首 二
authors:虞世南
paragraphs:
烽火發金微，連營出武威。
孤城塞雲起，絕陣虜塵飛。
俠客吸龍劒，惡少縵胡衣。
朝摩骨都壘，夜解谷蠡圍。
蕭關遠無極，蒲海廣難依。
沙磴離旌斷，晴川候馬歸。
交河梁已畢，燕山斾欲揮。
方知萬里相，侯服見光輝。

title:擬飲馬長城窟
authors:虞世南
paragraphs:
馳馬渡河干，流深馬渡難。
前逢錦車使，都護在樓蘭。
輕騎猶銜勒，疑兵尚解鞍。
溫池下絕澗，棧道接危巒。
拓地勛未賞，亡城律豈寬。
有月關猶暗，經春隴尚寒。
雲昏無復影，冰合不聞湍。
懷君不可遇，聊持報一飱。

title:出塞
authors:虞世南
paragraphs:
上將三略遠，元戎九命尊。
緬懷古人節，思酬明主恩。
山西多勇氣，塞北有遊魂。
揚桴上隴坂，勒騎下平原。
誓將絕沙漠，悠然去玉門。
輕齎不遑舍，驚策騖戎軒。
凜凜邊風急，蕭蕭征馬煩。
雪暗天山道，冰塞交河源。
霧鋒黯無色，霜旗凍不翻。
耿介倚長劒，日落風塵昏。

title:結客少年場行
authors:虞世南
paragraphs:
韓魏多奇節，倜儻遺聲利。
共矜然諾心，各負縱橫志。
結交一言重，相期千里至。
綠沈明月弦，金絡浮雲轡。
吹簫入吳市，擊筑遊燕肆。
尋源博望侯，結客遠相求。
少年懷一顧，長驅背隴頭。
燄燄戈霜動，耿耿劒虹浮。
天山冬夏雪，交河南北流。
雲起龍沙暗，木落鴈門秋。
輕生殉知己，非是爲身謀。

title:怨歌行
authors:虞世南
paragraphs:
紫殿秋風冷，雕甍落日沈。
裁紈悽斷曲，織素別離心。
掖庭羞改畫，長門不惜金。
寵移恩稍薄，情疎恨轉深。
香銷翠羽帳，弦斷鳳皇琴。
鏡前紅粉歇，階上綠苔侵。
誰言掩歌扇，翻作白頭吟。

title:中婦織流黃
authors:虞世南
paragraphs:
寒閨織素錦，含怨斂雙蛾。
綜新交縷澁，經脆斷絲多。
衣香逐舉袖，釧動應鳴梭。
還恐裁縫罷，無信達交河。

title:門有車馬客
authors:虞世南
paragraphs:
陳遵重交結，田蚡擅豪華。
曲臺臨上路，高軒抵狹斜。
赭汗千金馬，繡軸五香車。
白鶴隨飛蓋，朱鷺入鳴笳。
夏蓮開劒水，春桃發綬花。
高談辯飛兔，摛藻握靈蛇。
逢恩出毛羽，失路委泥沙。
曖曖風煙晚，路長歸騎遠。
日斜青瑣第，塵飛金谷苑。
危弦促柱奏巴渝，遺簪墮珥解羅襦。
如何守直道，翻使谷名愚。

title:飛來雙白鶴
authors:虞世南
paragraphs:
飛來雙白鶴，奮翼遠凌煙。
俱棲集紫蓋，一舉背青田。
颺影過伊洛，流聲入管弦。
鳴羣倒景外，刷羽閬風前。
暎海疑浮雪，拂澗瀉飛泉。
燕雀寧知去，蜉蝣不識還。
何言別儔侶，從此間山川。
顧步已相失，裴回各自憐。
危心猶警露，哀響詎聞天。
無因振六翮，輕舉復隨仙。

title:奉和幽山雨後應令
authors:虞世南
paragraphs:
肅城鄰上苑，黃山邇桂宮。
雨歇連峰翠，煙開竟野通。
排虛翔戲鳥，跨水落長虹。
日下林全暗，雲收嶺半空。
山泉鳴石澗，地籟響巖風。

title:賦得吳都
authors:虞世南
paragraphs:
畫野通淮泗，星躔應斗牛。
玉牒宏圖表，黃旗美氣浮。
三分開霸業，萬里宅神州。
高臺臨茂苑，飛閣跨澄流。
江濤如素蓋，海氣似朱樓。
吳趨自有樂，還似鏡中遊。

title:賦得慎罰
authors:虞世南
paragraphs:
帝圖光往冊，上德表鴻名。
道冠二儀始，風高三代英。
樂和知化洽，訟息表刑清。
罰輕猶在念，忽喜尚留情。
明慎全無枉，哀矜在好生。
五疵過亦察，二辟理彌精。
幪巾示廉恥，嘉石務詳平。
每削繁苛性，常深惻隱誠。
政寬思濟猛，疑罪必從輕。
于張懲不濫，陳郭憲無傾。
刑措諒斯在，歡然仰頌聲。

title:奉和詠日午
authors:虞世南
paragraphs:
高天淨秋色，長漢轉曦車。
玉樹陰初正，桐圭影未斜。
翠蓋飛圓彩，明鏡發輕花。
再中良表瑞，共仰璧暉賒。

title:發營逢雨應詔
authors:虞世南
paragraphs:
豫遊欣勝地，皇澤乃先天。
油雲陰御道，膏雨潤公田。
隴麥霑逾翠，山花濕更然。
稼穡良所重，方復悅豐年。

title:賦得臨池竹應制
authors:虞世南
paragraphs:
蔥翠梢雲質，垂彩暎清池。
波泛含風影，流搖防露枝。
龍鱗漾嶰谷，鳳翅拂漣漪。
欲識凌冬性，唯有歲寒知。

title:侍宴應詔賦韻得前字
authors:虞世南
paragraphs:
芬芳禁林晚，容與桂丹前。
橫空一鳥度，照水百花然。
綠野明斜日，青山澹晚煙。
濫陪終宴賞，握管類窺天。

title:侍宴歸鴈堂
authors:虞世南
paragraphs:
歌堂面淥水，舞館接金塘。
竹開霜後翠，梅動雪前香。
鳧歸初命侶，鴈起欲分行。
刷羽同棲集，懷恩愧稻粱。

title:凌晨早朝
authors:虞世南
paragraphs:
萬瓦宵光曙，重簷夕霧收。
玉花停夜燭，金壺送曉籌。
日暉青瑣殿，霞生結綺樓。
重門應啓路，通籍引王侯。

title:奉和詠風應魏王教
authors:虞世南
paragraphs:
逐舞飄輕袖，傳歌共繞梁。
動枝生亂影，吹花送遠香。

title:初晴應教
authors:虞世南
paragraphs:
初日明燕館，新溜滿梁池。
歸雲半入嶺，殘滴尚懸枝。

title:春夜
authors:虞世南
paragraphs:
春苑月裴回，竹堂侵夜開。
驚鳥排林度，風花隔水來。

title:詠舞
authors:虞世南
paragraphs:
繁弦奏淥水，長袖轉回鸞。
一雙俱應節，還似鏡中看。

title:詠螢
authors:虞世南
paragraphs:
的歷流光小，飄颻弱翅輕。
恐畏無人識，獨自暗中明。

title:蟬
authors:虞世南
paragraphs:
垂緌飲清露，流響出疎桐。
居高聲自遠，非是藉秋風。

title:秋鴈
authors:虞世南
paragraphs:
日暮霜風急，羽翮轉難任。
爲有傳書意，聯翩入上林。

title:奉和月夜觀星應令
authors:虞世南
paragraphs:
早秋炎景暮，初弦月彩新。
清風滌暑氣，零露淨囂塵。
薄霧銷輕縠，鮮雲卷夕鱗。
休光灼前曜，瑞彩接重輪。
緣情摛聖藻，並作命徐陳。
宿草誠渝濫，吹噓偶搢紳。
天文豈易述，徒知仰北辰。

title:和鑾輿頓戲下
authors:虞世南
paragraphs:
重輪依紫極，前耀奉丹霄。
天經戀宸扆，帝命扈仙鑣。
乘[星]開鶴禁，帶月下虹橋。
銀書含曉色，金輅轉晨飆。
霧澈軒營近，塵暗苑城遙。
蓮花分秀蕚，竹箭下驚潮。
撫己慙龍幹，承恩集鳳條。
瑤山盛風樂，抽簡薦徒謠。

title:奉和至壽春應令
authors:虞世南
paragraphs:
瑤山盛風樂，南巡務逸遊。
如何事巡撫，民瘼諒斯求。
文鶴揚輕蓋，蒼龍飾桂舟。
泛沫縈沙嶼，寒澌擁急流。
路指八仙館，途經百尺樓。
眷言昔遊踐，廻駕且淹留。
後車喧鳳吹，前旌暎綵旒。
龍驂駐六馬，飛閣上三休。
調諧金石奏，歡洽羽觴浮。
天文徒可仰，何以廁琳球。

title:奉和幸江都應詔
authors:虞世南
paragraphs:
南國行周化，稽山秘夏圖。
百王豈殊軌，千載協前謨。
肆覲遵時豫，順動悅來蘇。
安流進玉軸，戒道翼金吾。
龍旂煥辰象，鳳吹溢川塗。
封唐昔敷錫，分陝被荆吳。
沐道咸知讓，慕義久成都。
冬律初飛管，陽鳥正銜蘆。
嚴飆肅林薄，曖景澹江湖。
鴻私浹幽遠，厚澤潤凋枯。
虞琴起歌詠，漢筑動巴歈。
多幸霑行葦，無庸類散樗。

title:奉和獻歲讌宮臣
authors:虞世南
paragraphs:
履端初起節，長苑命高筵。
肆夏喧金奏，重潤響朱弦。
春光催柳色，日彩泛槐煙。
微臣同濫吹，謬得仰鈞天。

title:奉和出潁至淮應令
authors:虞世南
paragraphs:
良晨喜利涉，解纜入淮潯。
寒流泛鷁首，霜吹響哀吟。
潛鱗波裏躍，水鳥浪前沈。
邗溝非復遠，悵望悅宸襟。

title:應詔嘲司花女
authors:虞世南
paragraphs:
學畫鴉黃半未成，垂肩軃嚲袖太憨生。
緣憨却得君王惜，長把花枝傍輦行。

title:古意六首 一
authors:王績
paragraphs:
幽人在何所？紫巖有仙躅。
月下橫寶琴，此外將安欲。
材抽嶧山榦，徽點崑丘玉。
漆抱蛟龍脣，絲纏鳳凰足。
前彈廣陵罷，後以明光續。
百金買一聲，千金傳一曲。
世無鍾子期，誰知心所屬。

title:古意六首 二
authors:王績
paragraphs:
竹生大夏谿，蒼蒼富奇質。
綠葉吟風勁，翠莖犯霄密。
霜霰封其柯，鵷鸞食其實。
寧知軒轅後，更有伶倫出。
刀斧俄見尋，根株坐相失。
裁爲十二管，吹作雄雌律。
有用雖自傷，無心復招疾。
不如山上草，離離保終吉。

title:古意六首 三
authors:王績
paragraphs:
寶龜尺二寸，由來宅深水。
浮遊五湖內，宛轉三江裏。
何不深復深，輕然至溱洧。
溱洧源流狹，春秋不濡軌。
漁人遞往還，網罟相縈藟。
一朝失運會，刳腸血流死。
豐骨輸廟堂，鮮腴籍籩簋。
棄置誰怨尤，自我招此否。
餘靈寄明卜，復來欽所履。

title:古意六首 四
authors:王績
paragraphs:
松生北巖下，由來人徑絕。
布葉捎雲煙，插根擁巖穴。
自言生得地，獨負凌雲潔。
何時畏斤斧，幾度經霜雪。
風驚西北枝，雹隕東南節。
不知歲月久，稍覺枝榦折。
藤蘿上下碎，枝榦縱橫裂。
行當糜爛盡，坐共灰塵滅。
寧關匠石顧，豈爲王孫折。
盛衰自有時，聖賢未嘗屑。
寄言悠悠者，無爲嗟大耋。

title:古意六首 五
authors:王績
paragraphs:
桂樹何蒼蒼，秋來花更芳。
自言歲寒性，不知露與霜。
幽人重其德，徙植臨前堂。
連拳八九樹，偃蹇二三行。
枝枝自相糾，葉葉還相當。
去來雙鴻鵠，栖息兩鴛鴦。
榮蔭誠不厚，斤斧亦勿傷。
赤心許君時，此意那可忘。

title:古意六首 六
authors:王績
paragraphs:
彩鳳欲將歸，提羅出郊訪。
羅張大澤已，鳳入重雲颺。
朝栖崑閬木，夕飲蓬壺漲。
問鳳那遠飛，賢君坐相望。
鳳言荷深德，微禽安足尚。
但使雛卵全，無令[矰]繳放。
皇臣力牧舉，帝樂簫韶暢。
自有來巢時，明年阿閣上。

title:石竹詠
authors:王績
paragraphs:
萋萋結綠枝，曄曄垂朱英。
常恐零露降，不得全其生。
歎息聊自思，此生豈我情。
昔我未生時，誰者令我萌。
棄置勿重陳，委化何足驚。

title:田家三首 一
authors:王績
paragraphs:
阮籍生涯懶，嵇康意氣疎。
相逢一醉飽，獨坐數行書。
小池聊養鶴，閑田且牧豬。
草生元亮徑，花暗子雲居。
倚牀看婦織，登壠課兒鋤。
迴頭尋仙事，併是一空虛。

title:田家三首 二
authors:王績
paragraphs:
家住箕山下，門枕潁川濱。
不知今有漢，唯言昔避秦。
琴伴前庭月，酒勸後園春。
自得中林士，何忝上皇人。

title:田家三首 三
authors:王績
paragraphs:
平生唯酒樂，作性不能無。
朝朝訪鄉里，夜夜遣人酤。
家貧留客久，不暇道精麤。
抽簾持益炬，拔簀更燃爐。
恆聞飲不足，何見有殘壺。

title:贈李徵君大壽
authors:王績
paragraphs:
孔淳辭散騎，陸昶謝中郎。
幅巾朝帝罷，杖策去官忙。
附車還趙郡，乘船向武昌。
九徵書未已，十辟譽彌彰。
副君迎綺季，天子送嚴光。
灞陵幽徑近，磻谿隱路長。
編蓬還作室，績草更爲裳。
會稽置樵處，蘭陵賣藥行。
看書惟道德，開教止農桑。
別有幽懷侶，由來高讓王。
前年辭厚幣，今歲返寒鄉。
有書橫石架，無氈坐土牀。
蘭英猶足釀，竹實本無糧。
澗松寒轉直，山菊秋自香。
管寧存祭禮，王霸重朝章。
去去相隨去，披裘驕盛唐。

title:山中敍志
authors:王績
paragraphs:
物外知何事，山中無所有。
風鳴靜夜琴，月照芳春酒。
直置百年內，誰論千載後。
張奉娉賢妻，老萊籍嘉偶。
孟光儻未嫁，梁鴻正須婦。

title:贈梁公
authors:王績
paragraphs:
我欲圖世樂，斯樂難可常。
位大招譏嫌，祿極生禍殃。
聖莫若周公，忠豈踰霍光。
成王已興誚，宣帝如負芒。
范蠡何智哉，單舟戒輕裝。
疏廣豈不懷，策杖還故鄉。
朱門雖足悅，赤族亦可傷。
履霜成堅冰，知足勝不祥。
我今窮家子，自言此見長。
功成皆能退，在昔誰滅亡。

title:薛記室收過莊見尋率題古意以贈
authors:王績
paragraphs:
伊昔逢喪亂，曆數閏當餘。
豺狼塞衢路，桑梓成丘墟。
余及爾皆亡，東西各異居。
爾爲背風鳥，我爲涸轍魚。
逮承雲雷後，欣逢天地初。
東川聊下釣，南畝試揮鋤。
資稅幸不及，伏臘常有儲。
散誕時須酒，蕭條嬾向書。
朽木不可雕，短翮將焉攄。
故人有深契，過我蓬高廬。
曳裾出門迎，握手登前除。
相看非舊顏，忽若形骸疎。
追道宿昔事，切切心相於。
憶我少年時，攜手遊東渠。
梅李夾兩岸，花枝何扶疏。
同志亦不多，西莊有姚徐。
嘗愛陶淵明，酌醴焚枯魚。
嘗學公孫弘，策杖牧羣豬。
追念甫如昨，奄忽成空虛。
人生詎能幾，歲歲常不舒。
賴有北山僧，教我以真如。
使我視聽遣，自覺塵累祛。
何事須筌蹄，今已得兔魚。
舊遊儻多暇，同此釋紛拏。

title:晚年敍志示翟處士
authors:王績
paragraphs:
弱齡慕奇調，無事不兼修。
望氣登重閣，占星上小樓。
明經思待詔，學劍覓封侯。
棄繻頻北上，懷刺幾西遊。
中年逢喪亂，非復昔追求。
失路青門隱，藏名白社遊。
風雲私所愛，屠博暗爲儔。
解紛曾霸越，釋難頗存周。
晚歲聊長想，生涯太若浮。
歸來南畝上，更坐北溪頭。
古岸多磐石，春泉足細流。
東隅誠已謝，西景懼難收。
無謂退耕近，伏念已經秋。
庚桑逢處跪，陶潛見人羞。
三晨寧舉火，五月鎮披裘。
自有居常樂，誰知身世憂。

title:春日
authors:王績
paragraphs:
前旦出園遊，林華都未有。
今朝下堂來，池冰開已久。
雪被南軒梅，風催北庭柳。
遙呼竈前妾，却報機中婦。
年光恰恰來，滿甕營春酒。

title:採藥
authors:王績
paragraphs:
野情貪藥餌，郊居倦蓬蓽。
青龍護道符，白犬遊仙術。
腰鎌戊己月，負鍤庚辛日。
時時斷嶂遮，往往孤峰出。
行披葛仙經，坐檢神農帙。
龜蛇採二苓，赤白尋雙朮。
地凍根難盡，藂枯苗易失。
從容肉作名，薯蕷高成質。
家豐松葉酒，器貯參花蜜。
且復歸去來，刀圭輔衰疾。

title:在京思故園見鄉人問
authors:王績
paragraphs:
旅泊多年歲，老去不知迴。
忽逢門前客，道發故鄉來。
斂眉俱握手，破涕共銜杯。
殷勤訪朋舊，屈曲問童孩。
衰宗多弟姪，若箇賞池臺。
舊園今在否，新樹也應栽。
柳行疎密布，茅齋寬窄裁。
經移何處竹？別種幾株梅。
渠當無絕水，石計總生苔。
院果誰先熟，林花那後開。
羇心祗欲問，爲報不須猜。
行當驅下澤，去剪故園萊。

title:春桂問荅二首 一
authors:王績
paragraphs:
問春桂：桃李正芬華，年光隨處滿，何事獨無花。

title:春桂問荅二首 二
authors:王績
paragraphs:
春桂荅：春華詎能久，風霜搖落時，獨秀君知不。

title:北山
authors:王績
paragraphs:
舊知山裏絕氛埃，登高日暮心悠哉。
子平一去何時返？仲叔長遊遂不來。
幽蘭獨夜清琴曲，桂樹凌雲濁酒杯。
槁項同枯木，丹心等死灰。

title:野望
authors:王績
paragraphs:
東皐薄暮望，徙倚欲何依。
樹樹皆秋色，山山唯落暉。
牧人驅犢返，獵馬帶禽歸。
相顧無相識，長歌懷采薇。

title:贈程處士
authors:王績
paragraphs:
百年長擾擾，萬事悉悠悠。
日光隨意落，河水任情流。
禮樂囚姬旦，詩書縛孔丘。
不如高枕枕，時取醉消愁。

title:九月九日贈崔使君善爲
authors:王績
paragraphs:
野人迷節候，端坐隔塵埃。
忽見黃花吐，方知素節回。
映巖千段發，臨浦萬株開。
香氣徒盈把，無人送酒來。

title:獨坐
authors:王績
paragraphs:
問君樽酒外，獨坐更何須。
有客談名理，無人索地租。
三男婚令族，五女嫁賢夫。
百年隨分了，未羨陟方壺。

title:遊仙四首 一
authors:王績
paragraphs:
暫出東陂路，過訪北巖前。
蔡經新學道，王烈舊成仙。
駕鶴來無日，乘龍去幾年。
三山銀作地，八洞玉爲天。
金精飛欲盡，石髓溜應堅。
自悲生世促，無暇待桑田。

title:遊仙四首 二
authors:王績
paragraphs:
上月芝蘭徑，中巖紫翠房。
金壺新練乳，玉釜始煎香。
六局黃公術，三門赤帝方。
吹沙聊作鳥，動石試爲羊。
緱氏還程促，瀛洲會日長。
誰知北巖下，延首詠霓裳。

title:遊仙四首 三
authors:王績
paragraphs:
結衣尋野路，負杖入山門。
道士言無宅，仙人更有村。
斜溪橫桂渚，小徑入桃源。
玉牀塵稍冷，金爐火尚溫。
心疑遊北極，望似陟西崑。
逆愁歸舊里，蕭條訪子孫。

title:遊仙四首 四
authors:王績
paragraphs:
真經知那是，仙骨定何爲。
許邁心長切，嵇康命似奇。
桑疎金闕迥，苔重石梁危。
照水然犀角，遊山費虎皮。
鴨桃聞已種，龍竹未經騎。
爲向天仙道，棲遑君詎知。

title:策杖尋隱士
authors:王績
paragraphs:
策杖尋隱士，行行路漸賒。
石梁橫澗斷，土室映山斜。
孝然縱有舍，威輦遂無家。
置酒燒枯葉，披書坐落花。
新垂滋水釣，舊結茂陵罝。
歲歲長如此，方知輕世華。

title:贈學仙者
authors:王績
paragraphs:
採藥層城遠，尋師海路賒。
玉壺橫日月，金闕斷煙霞。
仙人何處在？道士未還家。
誰知彭澤意，更覔步兵那。
春釀煎松葉，秋杯浸菊花。
相逢寧可醉，定不學丹砂。

title:黃頰山
authors:王績
paragraphs:
別有青溪道，斜亙碧巖隈。
崩榛橫古蔓，荒石擁寒苔。
野心長寂寞，山徑本幽迴。
步步攀藤上，朝朝負藥來。
幾看松葉秀，頻值菊花開。
無人堪作伴，歲晚獨悠哉。

title:建德破後入長安詠秋蓬示辛學士
authors:王績
paragraphs:
遇坎聊知止，逢風或未歸。
孤根何處斷？輕葉強能飛。

title:過酒家五首 一
authors:王績
paragraphs:
洛陽無大宅，長安乏主人。
黃金銷未盡，祗爲酒家貧。

title:過酒家五首 二
authors:王績
paragraphs:
此日長昏飲，非關養性靈。
眼看人盡醉，何忍獨爲醒。

title:過酒家五首 三
authors:王績
paragraphs:
竹葉連糟翠，蒲萄帶麴紅。
相逢不令盡，別後爲誰空。

title:過酒家五首 四
authors:王績
paragraphs:
對酒但知飲，逢人莫強牽。
倚鑪便得睡，橫甕足堪眠。

title:過酒家五首 五
authors:王績
paragraphs:
有客須教飲，無錢可別沽。
來時長道貰，慙媿酒家胡。

title:夜還東溪
authors:王績
paragraphs:
石苔應可踐，叢枝幸易攀。
青溪歸路直，乘月夜歌還。

title:山中別李處士
authors:王績
paragraphs:
爲向東溪道，人來路漸賒。
山中春酒熟，何處得停家。

title:初春
authors:王績
paragraphs:
春來日漸長，醉客喜年光。
稍覺池亭好，偏宜酒甕香。

title:醉後
authors:王績
paragraphs:
阮籍醒時少，陶潛醉日多。
百年何足度，乘興且長歌。

title:題酒店壁
authors:王績
paragraphs:
昨夜缾始盡，今朝甕即開。
夢中占夢罷，還向酒家來。

title:戲題卜鋪壁
authors:王績
paragraphs:
旦逐劉伶去，宵隨畢卓眠。
不應長賣卜，須得杖頭錢。

title:嘗春酒
authors:王績
paragraphs:
野觴浮鄭酌，山酒漉陶巾。
但令千日醉，何惜兩三春。

title:獨酌
authors:王績
paragraphs:
浮生知幾日，無狀逐空名。
不知多釀酒，時向竹林傾。

title:秋夜喜遇王處士
authors:王績
paragraphs:
北場芸藿罷，東皐刈黍歸。
相逢秋月滿，更值夜螢飛。

title:山夜調琴
authors:王績
paragraphs:
促軫乘明月，抽弦對白雲。
從來山水韻，不使俗人聞。

title:看釀酒
authors:王績
paragraphs:
六月調神麴，正朝汲美泉。
從來作春酒，未省不經年。

title:食後
authors:王績
paragraphs:
田家無所有，晚食遂爲常。
菜剪三秋綠，飧炊百日黃。
胡麻山麨樣，楚豆野麋方。
始暴松皮脯，新添杜若漿。
葛花消酒毒，萸蔕發羹香。
鼓腹聊乘興，寧知逢世昌。

title:過漢故城
authors:王績
paragraphs:
大漢昔未定，強秦猶擅場。
中原逐鹿罷，高祖鬱龍驤。
經始謀帝坐，茲焉壯未央。
規模窮棟宇，表裏浚城隍。
羣后崇長樂，中朝增建章。
鉤陳被蘭錡，樂府奏芝房。
翡翠明珠帳，鴛鴦白玉堂。
清晨寶鼎食，閑夜鬱金香。
天馬來東道，佳人傾北方。
何其赫隆盛，自謂保靈長。
歷數有時盡，哀平嗟不昌。
冰堅成巨猾，火德遂頹綱。
奧位匪虛校，貪天竟速亡。
魂神吁社稷，豺虎鬬巖廊。
金狄移灞岸，銅盤向洛陽。
君王無處所，年代幾荒涼。
宮闕誰家域，蓁蕪罥我裳。
井田唯有草，海水變爲桑。
在昔高門內，於今岐路傍。
餘基不可識，古墓列成行。
狐兔驚魍魎，鴟鴞嚇獝狂。
空城寒日晚，平野暮雲黃。
烈烈焚青棘，蕭蕭吹白楊。
千秋幷萬歲，空使詠歌傷。

title:益州城西張超亭觀妓
authors:王績
paragraphs:
落日明歌席，行雲逐舞人。
江南飛暮雨，梁上下輕塵。
冶服看疑畫，粧臺望似春。
高車勿遽返，長袖欲相親。

title:詠妓
authors:王績
paragraphs:
妖姬飾靚妝，窈窕出蘭房。
日照當軒影，風吹滿路香。
早時歌扇薄，今日舞衫長。
不應令曲誤，持此試周郎。

title:辛司法宅觀妓
authors:王績
paragraphs:
南國佳人至，北堂羅薦開。
長裙隨鳳管，促柱送鸞杯。
雲光身後蕩，雪態掌中回。
到愁金谷晚，不怪玉山頹。

title:詠巫山
authors:王績
paragraphs:
電影江前落，雷聲峽外長。
霽雲無處所，臺館曉蒼蒼。

title:詠懷
authors:王績
paragraphs:
故鄉行雲是，虛室坐間同。
日落西山暮，方知天下空。

title:句
authors:王績
paragraphs:
琴曲唯留古，書多半是經。
橫裁桑節杖，直剪竹皮巾。
鶴警琴亭夜，鶯啼酒甕春。
顏回唯樂道，原憲豈傷貧。
寄身千載下，聊遊萬物初。
欲令無作有，翻覺實成虛。
雙關防易斷，隻眼畏難全。
魚鱗張九拒，鶴翅擁三邊。

title:詠舞
authors:蕭德言
paragraphs:
低身鏘玉珮，舉袖拂羅衣。
對簷疑燕起，映雪似花飛。

title:過嚴君平古井
authors:鄭世翼
paragraphs:
嚴平本高尚，遠蹈古人風。
賣卜成都市，流名大漢中。
舊井改人世，寒泉久不通。
多年既罷汲，無禽乃遂空。
如何屬秋氣，唯見落雙桐。

title:登北邙還望京洛
authors:鄭世翼
paragraphs:
步登北邙坂，踟躕聊寫望。
宛洛盛皇居，規模窮大壯。
三河分設險，兩崤資巨防。
飛觀紫煙中，層臺碧雲上。
青槐夾馳道，迢迢修且曠。
左右多第宅，參差居將相。
清晨謁帝返，車馬相追訪。
胥徒各異流，文物紛殊狀。
囂塵暗天起，簫管從風颺。
伊余孤且直，生平獨淪喪。
山幽有桂叢，何爲坐惆悵。

title:巫山高
authors:鄭世翼
paragraphs:
巫山凌太清，岧嶤類削成。
霏霏暮雨合，靄靄朝雲生。
危峯入鳥道，深谷寫猨聲。
別有幽棲客，淹留攀桂情。

title:看新婚
authors:鄭世翼
paragraphs:
初筓夢桃李，新妝應摽梅。
疑逐朝雲去，翻隨暮雨來。
雜珮含風響，叢花隔扇開。
姮娥對此夕，何用久裴回。

title:見佳人負錢出路
authors:鄭世翼
paragraphs:
獨負千金價，應從買笑來。
秖持難發口，經爲幾人開。

title:送金竟陵入蜀
authors:崔信明
paragraphs:
金門去蜀道，玉壘望長安。
豈言千里遠，方尋九折難。
西上君飛葢，東歸我挂冠。
猨聲出峽斷，月彩落江寒。
從今與君別，花月幾新殘。

title:句
authors:崔信明
paragraphs:
楓落吳江冷。

title:侍宴詠石榴
authors:孔紹安
paragraphs:
可惜庭中樹，移根逐漢臣。
只爲來時晚，花開不及春。

title:詠夭桃
authors:孔紹安
paragraphs:
結葉還臨影，飛香欲徧空。
不意餘花落，翻沈露井中。

title:贈蔡君
authors:孔紹安
paragraphs:
疇昔同幽谷，伊爾遷喬木。
赫奕盛青紫，討論窮簡牘。

title:結客少年場行
authors:孔紹安
paragraphs:
結客佩吳鉤，橫行度隴頭。
鴈在弓前落，雲從陣後浮。
吳師驚燧象，燕將警奔牛。
轉蓬飛不息，冰河結未流。
若使三邊定，當封萬戶侯。

title:傷顧學士
authors:孔紹安
paragraphs:
迢遰雙崤道，超忽三川湄。
此中俱失路，思君不可思。
遊人行變橘，逝者遽焚芝。
憶昔江湖上，同詠子衿詩。
何言陵谷徙，翻驚鄰笛悲。
陳根非席卉，穗帳異書帷。
與善成空說，殲良信在茲。
今日嚴夫子，哀命不哀時。

title:別徐永元秀才
authors:孔紹安
paragraphs:
金湯既失險，玉石乃同焚。
墜葉還相覆，落羽更爲羣。
豈謂三秋節，重傷千里分。
遠離弦易轉，幽咽水難聞。
欲識相思處，山川間白雲。

title:落葉
authors:孔紹安
paragraphs:
早秋驚落葉，飄零似客心。
翻飛未肯下，猶言惜故林。

title:踏歌詞三首 一
authors:謝偃
paragraphs:
春景嬌春臺，新露泣新梅。
春葉參差吐，新花重疊開。
花影飛鶯去，歌聲度鳥來。
倩看飄颻雪，何如舞袖迴。

title:踏歌詞三首 二
authors:謝偃
paragraphs:
逶迤度香閤，顧步出蘭閨。
欲繞鴛鴦殿，先過桃李蹊。
風帶舒還卷，簪花舉復低。
欲問今宵樂，但聽歌聲齊。

title:踏歌詞三首 三
authors:謝偃
paragraphs:
夜久星沈沒，更深月影斜。
裙輕纔動珮，鬟薄不勝花。
細風吹寶袂，輕露濕紅紗。
相看樂未已，蘭燈照九華。

title:樂府新歌應教
authors:謝偃
paragraphs:
青樓綺閣已含春，凝妝豔粉復如神。
細細輕裙全漏影，離離薄扇詎障塵。
樽中酒色恆宜滿，曲裏歌聲不厭新。
紫燕欲飛先遶棟，黃鶯始哢即嬌人。
撩亂垂絲昏柳陌，參差濃葉暗桑津。
上客莫畏斜光晚，自有西園明月輪。

title:奉和出穎至淮應令
authors:蔡允恭
paragraphs:
久倦川塗曲，忽此望淮圻。
波長泛淼淼，眺迥情依依。
稍覺金烏轉，漸見錦帆稀。
欲知仁化洽，謳歌滿路歸。

title:和衛尉寺柳
authors:杜之松
paragraphs:
漢將本屯營，遼河有戍城。
大夫曾取姓，先生亦得名。
高枝拂遠鴈，疎影度遙星。
不辭攀折苦，爲入管弦聲。

title:荅王無功冬夜載酒鄉館
authors:崔善爲
paragraphs:
頒條忝貴郡，懸榻久相望。
處士同楊鄭，邦君謝李疆。
詎知方擁篲，逢子敬惟桑。
明朝蓬戶側，會自謁任棠。

title:荅王無功九日
authors:崔善爲
paragraphs:
秋來菊花氣，深山客重尋。
露葉疑涵玉，風花似散金。
摘來還泛酒，獨坐即徐斟。
王弘貪自醉，無復覓楊林。

title:荅王無功問故園
authors:朱仲晦
paragraphs:
我從銅州來，見子上京客。
問我故鄉事，慰子羈旅色。
子問我所知，我對子應識。
朋遊總強健，童稚各長成。
華宗盛文史，連牆富池亭。
獨子園最古，舊林間新坰。
柳行隨堤勢，茅齋看地形。
竹從去年移，梅是今年榮。
渠水經夏響，石苔終歲青。
院果早晚熟，林花先後明。
語罷相歎息，浩然起深情。
歸哉且五斗，餉子東皐耕。

title:從軍行
authors:王宏
paragraphs:
兒生三日掌上珠，燕頷猨肱穠李膚。
十五學劒北擊胡，羌歌燕筑送城隅。
城隅路接伊川驛，河陽渡頭邯鄲陌。
可憐少年把手時，黃鳥雙飛梨花白。
秦王築城三千里，西自臨洮東遼水。
山邊疊疊黑雲飛，海畔莓莓青草死。
從來戰鬬不求勳，殺身爲君君不聞。
鳳皇樓上吹急管，落日裴回腸先斷。

title:文德皇后挽歌
authors:朱子奢
paragraphs:
神京背紫陌，縞駟結行輈。
北去橫橋道，西分清渭流。
寒光向壟沒，霜氣入松楸。
今日泉臺路，非是濯龍遊。

title:大酺樂
authors:張文收
paragraphs:
淚滴珠難盡，容殘玉易銷。
倘隨明月去，莫道夢魂遙。

title:與琳法師
authors:毛明素
paragraphs:
冶長倦縲紲，韓安歎死灰。
始驗山中木，方知貴不材。

title:上之回
authors:陳子良
paragraphs:
承平重遊樂，詔蹕上之回。
屬車響流水，清笳轉落梅。
嶺雲蓋道轉，巖花映綬開。
下輦便高宴，何如在瑤臺。

title:新成安樂宮
authors:陳子良
paragraphs:
春色照蘭宮，秦女坐牕中。
柳葉來眉上，桃花落臉紅。
拂塵開扇匣，卷帳却薰籠。
衫薄偏憎日，裙輕更畏風。

title:夏晚尋于政世置酒賦韻
authors:陳子良
paragraphs:
聊從嘉遯所，酌醴共抽簪。
以茲山水地，留連風月心。
長榆落照盡，高柳暮蟬吟。
一返桃源路，別後難追尋。

title:入蜀秋夜宿江渚
authors:陳子良
paragraphs:
我行逢日暮，弭櫂獨維舟。
水霧一邊起，風林兩岸秋。
山陰黑斷磧，月影素寒流。
故鄉千里外，何以慰羈愁。

title:賦得妓
authors:陳子良
paragraphs:
金谷多歡宴，佳麗正芳菲。
流霞席上滿，回雪掌中飛。
明月臨歌扇，行雲接舞衣。
何必桃將李，別有待春暉。

title:詶蕭侍中春園聽妓
authors:陳子良
paragraphs:
微雨散芳菲，中園照落暉。
紅樹搖歌扇，綠珠飄舞衣。
繁弦調對酒，雜引動思歸。
愁人當此夕，羞見落花飛。

title:遊俠篇
authors:陳子良
paragraphs:
洛陽麗春色，遊俠騁輕肥。
水逐車輪轉，塵隨馬足飛。
雲影遙臨蓋，花氣近薰衣。
東郊鬬雞罷，南皮射雉歸。
日暮河橋上，揚鞭惜晚暉。

title:春晚看羣公朝還人爲八韻
authors:陳子良
paragraphs:
遊子惜春暮，策杖出蒿萊。
正直康莊晚，羣公謁帝迴。
履度南宮至，車從北闕來。
珂影傍明月，笳聲動落梅。
迎風采旄轉，照日綬花開。
紅塵掩鶴蓋，翠柳拂龍媒。
綺雲臨舞閣，丹霞薄吹臺。
輕肥寧所羨，未若反山隈。

title:讚德上越國公楊素
authors:陳子良
paragraphs:
君侯稱上宰，命世挺才英。
本超騏驥足，復蘊風雲情。
攄藻掞錦綺，育德潤瑤瓊。
已踵四知舉，非無三傑名。
濟世同舟檝，匡政本阿衡。
雍容入青鎖，肅穆侍丹楹。
桂宮擅鳴珮，槐路獨飛纓。
高門羅虎戟，綺閣麗彫甍。
金罇酌湛湛，歌扇掩盈盈。
匈奴軼燕薊，烽火照幽幷。
天子名薄伐，受脤事專征。
七德播雄略，十萬騁行兵。
鴈行蔽虜甸，魚貫出長城。
交河方飲馬，瀚海盛揚旌。
拔劒倚天外，蒙犀輝日精。
彎弧穿伏石，揮戈斬大鯨。
鼓鼙朝作氣，刁斗夜偏鳴。
六郡多壯士，三邊豈足平。
嶺雲朝合陣，山月夜臨營。
胡塵暗馬色，芳樹動笳聲。
關雲未盡散，塞霧常自生。
川長蔓草綠，峯逈雜花明。
小人愧王氏，雕文慙馬卿。
濫此叨書記，何以謝過榮。
高山徒仰止，終是恨才輕。

title:於塞北春日思歸
authors:陳子良
paragraphs:
我家吳會青山遠，他鄉關塞白雲深。
爲許羈愁長下淚，那堪春色更傷心。
驚鳥屢飛恆失侶，落花一去不歸林。
如何此日嗟遲暮，悲來還作白頭吟。

title:送別
authors:陳子良
paragraphs:
落葉聚還散，征禽去不歸。
以我窮途泣，沾君出塞衣。

title:七夕看新婦隔巷停車
authors:陳子良
paragraphs:
隔巷遙停幰，非復爲來遲。
只言更尚淺，未是渡河時。

title:詠春雪
authors:陳子良
paragraphs:
光映妝樓月，花承歌扇風。
欲妬梅將柳，故落早春中。

title:驄馬
authors:庾抱
paragraphs:
櫪上浮雲驄，本出吳門中。
發跡來東道，長鳴起北風。
迴鞍拂桂白，赬汗類塵紅。
滅沒徒留影，無因圖漢宮。

title:別蔡參軍
authors:庾抱
paragraphs:
人世多飄忽，溝水易西東。
今日歡娛盡，何年風月同？悲生萬里外，恨起一杯中。
性靈如未失，南北有征鴻。

title:賦得胥臺露
authors:庾抱
paragraphs:
胥臺既落構，荆棘稍侵扉。
棟拆連雲影，梁摧照日暉。
翔鶤逐不及，巢燕[反]無歸。
唯有團階露，承曉共沾衣。

title:臥痾喜霽開扉望月簡宮內知友
authors:庾抱
paragraphs:
秋雨移弦望，疲痾倦苦辛。
忽對荆山璧，委照越吟人。
高高侵地鏡，皎皎徹天津。
色麗班姬篋，光潤洛川神。
輪輝池上動，桂影隙中新。
懷賢雖不見，忽似暫參辰。

title:和樂記室憶江水
authors:庾抱
paragraphs:
遙想觀濤處，猶意採蓮歌。
無因關塞葉，共下洞庭波。

title:凌朝浮江旅思
authors:馬周
paragraphs:
太清上初日，春水送孤舟。
山遠疑無樹，潮平似不流。
岸花開且落，江鳥沒還浮。
羈望傷千里，長歌遣四愁。

title:句
authors:馬周
paragraphs:
何惜鄧林樹，不借一枝棲。

title:出玉關
authors:來濟
paragraphs:
歛轡遵龍漢，銜悽渡玉關。
今日流沙外，垂涕念生還。

title:七夕
authors:張文恭
paragraphs:
鳳律驚秋氣，龍梭靜夜機。
星橋百枝動，雲路七香飛。
映月迴雕扇，凌霞曳綺衣。
含情向華幄，流態入重闈。
歡餘夕漏盡，怨結曉驂歸。
誰念分河漢，還憶兩心違。

title:佳人照鏡
authors:張文恭
paragraphs:
倦采蘼蕪葉，貪憐照膽明。
兩邊俱拭淚，一處有啼聲。

title:奉和同太子監守違戀
authors:薛元超
paragraphs:
儲禁銅扉啓，宸行玉軑遙。
空懷壽街吏，尚隔寢門朝。
北首瞻龍戟，塵外想鸞鑣。
飛文映仙榜，瀝思叶神飆。
帝念紆蒼璧，乾文煥紫霄。
歸塘橫筆海，平圃振詞條。
欲應重輪曲，鏘洋韻九韶。

title:荅辨才探得招字
authors:蕭翼
paragraphs:
邂逅欵良宵，殷勤荷勝招。
彌天俄若舊，初地豈成遙。
酒蟻傾還泛，心猨躁似調。
誰憐失羣鴈，長苦業風飄。

title:道失
authors:歐陽詢
paragraphs:
已惑孔貴嬪，又被辭人侮。
花牋一何榮，七字誰曾許。
不下結綺閣，空迷江令語。
琱戈動地來，悞殺陳後主。

title:巫山高
authors:閻立本
paragraphs:
君不見巫山高高半天起，絕壁千尋盡相似。
君不見巫山磕匝翠屏開，湘江碧水遶山來。
綠樹春嬌明月峽，紅花朝覆白雲臺。
臺上朝雲無定所，此中窕窈神仙女。
仙女盈盈仙骨飛，清容出沒有光輝。
欲暮高唐行雨送，今宵定入荆王夢。
荆王夢里愛穠華，枕席初開紅帳遮。
可憐欲曉啼猨處，說道巫山是妾家。

title:同潘屯田冬日早朝
authors:張文琮
paragraphs:
假寐懷古人，夙興瞻曉月。
通晨禁門啓，冠蓋趨朝謁。
霜靄清九衢，霞光照雙闕。
紛綸文物紀，煥爛聲明發。
腰劒動陸離，鳴玉和清越。

title:蜀道難
authors:張文琮
paragraphs:
梁山鎮地險，積石阻雲端。
深谷下寥廓，層巖上鬱盤。
飛梁駕絕嶺，棧道接危巒。
攬轡獨長息，方知斯路難。

title:昭君怨
authors:張文琮
paragraphs:
戒途飛萬里，迴首望三秦。
忽見天山雪，還疑上苑春。
玉痕垂粉淚，羅袂拂胡塵。
爲得胡中曲，還悲遠嫁人。

title:詠水
authors:張文琮
paragraphs:
標名資上善，流派表靈長。
地圖羅四瀆，天文載五潢。
方流涵玉潤，圓折動珠光。
獨有蒙園吏，棲偃翫濠梁。

title:賦橋
authors:張文琮
paragraphs:
造舟浮渭日，鞭石表秦初。
星文遙寫漢，虹勢尚凌虛。
已授文成履，空題武騎書。
別有臨濠上，棲偃獨觀魚。

title:和楊舍人詠中書省花樹
authors:張文琮
paragraphs:
花萼映芳叢，參差間早紅。
因風時落砌，雜雨乍浮空。
影照鳳池水，香飄雞樹風。
豈不愛攀折，希君懷袖中。

title:奉和過舊宅應制
authors:上官儀
paragraphs:
石關清晚夏，璇輿御早秋。
神麾颺珠雨，仙吹響飛流。
沛水祥雲泛，宛郊瑞氣浮。
大風迎漢筑，藂煙入舜球。
翠梧臨鳳邸，滋蘭帶鶴舟。
偃伯歌玄化，扈蹕頌王遊。
遺簪謬昭獎，珥筆荷恩休。

title:早春桂林殿應詔
authors:上官儀
paragraphs:
步輦出披香，清歌臨太液。
曉樹流鶯滿，春堤芳草積。
風光翻露文，雪華上空碧。
花蝶來未已，山光曖將夕。

title:安德山池宴集
authors:上官儀
paragraphs:
上路抵平津，後堂羅薦陳。
締交開狎賞，麗席展芳辰。
密樹風煙積，迴塘荷芰新。
雨霽虹橋晚，花落鳳臺春。
翠釵低舞席，文杏散歌塵。
方惜流觴滿，夕鳥已城闉。

title:酬薛舍人萬年宮晚景寓直懷友
authors:上官儀
paragraphs:
奕奕九成臺，窈窕絕塵埃。
蒼蒼萬年樹，玲瓏下冥霧。
池色搖晚空，巖花歛餘煦。
清切丹禁靜，浩蕩文河注。
留連窮勝託，夙期暌善謔。
東望安仁省，西臨子雲閣。
長嘯披煙霞，高步尋蘭若。
金狄掩通門，雕鞍歸騎喧。
燕姝對明月，荆豔促芳尊。
別有青山路，策杖訪王孫。

title:奉和潁川公秋夜
authors:上官儀
paragraphs:
泬寥空色遠，芸黃淒序變。
涸浦落遵鴻，長飆送巢燕。
千秋流夕景，萬籟含宵喚。
峻雉聆金柝，層臺切銀箭。

title:謝都督挽歌
authors:上官儀
paragraphs:
漠漠佳城幽，蒼蒼松檟暮。
魯幕飄欲卷，宛駟悲還顧。
楚挽繞盧山，胡笳臨武庫。
悵然郊原靜，煙生歸鳥度。

title:八詠應制二首 一
authors:上官儀
paragraphs:
啓重帷，重帷照文杏。
翡翠藻輕花，流蘇媚浮影。
瑤笙燕始歸，金堂露初晞。
風隨少女至，虹共美人歸。
羅薦已擘鴛鴦被，綺衣復有蒲萄帶。
殘紅豔粉映簾中，戲蝶流鶯聚窗外。
洛濱春雪迴，巫峽暮雲來。
雪花飄玉輦，雲光上璧臺。
共待新妝出，清歌送落梅。

title:八詠應制二首 二
authors:上官儀
paragraphs:
入叢臺，叢臺裛春露。
滴瀝間深紅，參差散輕素。
妝蝶驚復聚，黃鸝飛且顧。
攀折殊未已，復值驚飛起。
送影舞衫前，飄香歌扇裏。
望望惜春暉，行行猶未歸。
暫得佳遊趣，更愁花鳥稀。
且學鳥聲調鳳管，方移花影入鴛機。

title:和太尉戲贈高陽公
authors:上官儀
paragraphs:
薰爐御史出神仙，雲鞍羽蓋下芝田。
紅塵正起浮橋路，青樓遙敞御溝前。
傾城比態芳菲節，絕世相嬌是六年。
慣是洛濱要解珮，本是河間好數錢。
翠釵照耀銜雲髮，玉步逶迤動羅袜。
石榴絞帶輕花轉，桃枝綠扇微風發。
無情拂袂欲留賓，詎恨深潭不可越。
天津一別九秋長，豈若隨聞三日香。
南國自然勝掌上，東家復是憶王昌。

title:王昭君
authors:上官儀
paragraphs:
玉關春色晚，金河路幾千。
琴悲桂條上，笛怨柳花前。
霧掩臨妝月，風驚入鬢蟬。
緘書待還使，淚盡白雲天。

title:詠雪應詔
authors:上官儀
paragraphs:
禁園凝朔氣，瑞雪掩晨曦。
花明棲鳳閣，珠散影娥池。
飄素迎歌上，翻光向舞移。
幸因千里映，還繞萬年枝。

title:奉和山夜臨秋
authors:上官儀
paragraphs:
殿帳清炎氣，輦道含秋陰。
淒風移漢筑，流水入虞琴。
雲飛送斷雁，月上淨疎林。
滴瀝露枝響，空蒙煙壑深。

title:江王太妃挽歌
authors:上官儀
paragraphs:
黃鶴悲歌絕，椒花清頌餘。
埃凝寫鄰鏡，網結和扉魚。
銀消風燭盡，珠滅夜輪虛。
別有南陵路，幽叢臨葉疎。

title:故北平公挽歌
authors:上官儀
paragraphs:
木落園林曠，庭虛風露寒。
北里清音絕，南陔芳草殘。
遠氣猶標劒，浮雲尚寫冠。
寂寂琴臺晚，秋陰入井榦。

title:高密長公主挽歌
authors:上官儀
paragraphs:
湘渚韜靈跡，娥臺靜瑞音。
鳳逐清簫遠，鸞隨幽鏡沈。
霜處華芙落，風前銀燭侵。
寂寞平陽宅，月冷洞房深。

title:詠畫障
authors:上官儀
paragraphs:
芳晨麗日桃花浦，珠簾翠帳鳳凰樓。
蔡女菱歌移錦纜，燕姬春望上瓊鉤。
新妝漏影浮輕扇，冶袖飄香入淺流。
未減行雨荆臺下，自比凌波洛浦遊。

title:奉和秋日即目應制
authors:上官儀
paragraphs:
上苑通平樂，神池邇建章。
樓臺相掩映，城闕互相望。
緹油泛行幔，簫吹轉浮梁。
晚雲含朔氣，斜照蕩秋光。
落葉飄蟬影，平流寫雁行。
槿散凌風縟，荷銷裛露香。
仙歌臨枍詣，玄豫歷長楊。
歸路乘明月，千門開未央。

title:入朝洛堤步行
authors:上官儀
paragraphs:
脈脈廣川流，驅馬歷長洲。
鵲飛山月曙，蟬噪野風秋。

title:春日
authors:上官儀
paragraphs:
花輕蝶亂仙人杏，葉密鶯啼帝女桑。
飛雲閣上春應至，明月樓中夜未央。

title:從駕閭山詠馬
authors:上官儀
paragraphs:
桂香塵處減，練影月前空。
定惑由關吏，徒嗟塞上翁。

title:中和樂九章 歌登封第一
authors:盧照鄰
paragraphs:
炎圖喪寶，黃歷開璿。
祖武類帝，宗文配天。
玉鑾垂日，翠華陵煙。
東雲干呂，南風入弦。
山稱萬歲，河慶千年。
金繩永結，璧麗長懸。

title:中和樂九章 歌明堂第二
authors:盧照鄰
paragraphs:
穆穆聖皇，雍雍明堂。
左平右墄，上圓下方。
調均風雨，制度陰陽。
四牕八達，五室九房。
南通夏火，西瞰秋霜。
天子臨御，萬玉鏘鏘。

title:中和樂九章 歌東軍第三
authors:盧照鄰
paragraphs:
遐哉廟畧，赫矣台臣。
橫戈碣石，倚劒浮津。
風丘拂籜，日域清塵。
島夷復祀，龍伯來賓。
休兵宇縣，獻馘天闉。
斾海凱入，耀輝震震。

title:中和樂九章 歌南郊第四
authors:盧照鄰
paragraphs:
虔郊上帝，肅事圓丘。
龍駕四牡，鸞旗九斿。
鐘歌晚引，紫煬高浮。
日麗蒼璧，雲飛鳴球。
皇之慶矣，萬壽千秋。

title:中和樂九章 歌中宮第五
authors:盧照鄰
paragraphs:
祥遊沙麓，慶洽瑤衣。
黃雲晝聚，白氣宵飛。
居中履正，稟和體微。
儀刑赤縣，演教椒闈。
陶鈞萬國，丹青四妃。
河洲在詠，風化攸歸。

title:中和樂九章 歌儲宮第六
authors:盧照鄰
paragraphs:
波澄少海，景麗前星。
高禖誕聖，甲觀昇靈。
承規翠所，問寢瑤庭。
宗儒側席，問道橫經。
山賓皎皎，國胄青青。
黃裳元吉，邦家以寧。

title:中和樂九章 歌諸王第七
authors:盧照鄰
paragraphs:
星陳帝子，嶽列天孫。
義光帶礪，象著乾坤。
我有明德，利建攸存。
苴以茅社，錫以犧尊。
藩屏王室，翼亮堯門。
八才兩獻，夫何足論。

title:中和樂九章 歌公卿第八
authors:盧照鄰
paragraphs:
蹇蹇三事，師師百僚。
羣龍在職，振鷺盈朝。
豐金輝首，珮玉鳴腰。
青蒲翼翼，丹地翹翹。
歌雲佐漢，捧日匡堯。
天工人代，邈邈昭昭。

title:中和樂九章 總歌第九
authors:盧照鄰
paragraphs:
明明天子兮聖德揚，穆穆皇后兮陰化康。
登若木兮坐明堂，池濛汜兮家扶桑。
武化偃兮文化昌，禮樂昭兮股肱良。
君臣已定兮君永無疆，顏子更生兮徒皇皇。
若有人兮天一方，忠爲衣兮信爲裳。
飡白玉兮飲瓊芳，心思荃兮路阻長。

title:關山月
authors:盧照鄰
paragraphs:
塞垣通碣石，虜障抵[祁]連。
相思在萬里，明月正孤懸。
影移金岫北，光斷玉門前。
寄言閨中婦，時看鴻雁天。

title:上之回
authors:盧照鄰
paragraphs:
回中道路險，蕭關烽候多。
五營屯北地，萬乘出西河。
單于拜玉璽，天子按雕戈。
振旅汾川曲，秋風橫大歌。

title:紫騮馬
authors:盧照鄰
paragraphs:
騮馬照金鞍，轉戰入皐蘭。
塞門風稍急，長城水正寒。
雪暗鳴珂重，山長噴玉難。
不辭橫絕漠，流血幾時乾。

title:戰城南
authors:盧照鄰
paragraphs:
將軍出紫塞，冒頓在烏貪。
笳喧雁門北，陣翼龍城南。
琱弓夜宛轉，鐵騎曉參驔。
應須駐白日，爲待戰方酣。

title:梅花落
authors:盧照鄰
paragraphs:
梅嶺花初發，天山雪未開。
雪處疑花落，花邊似雪迴。
因風入舞袖，雜粉向妝臺。
匈奴幾萬里，春至不知來。

title:結客少年場行
authors:盧照鄰
paragraphs:
長安重遊俠，洛陽富財雄。
玉劒浮雲騎，金鞭明月弓。
鬬雞過渭北，走馬向關東。
孫賓遙見待，郭解暗相通。
不受千金爵，誰論萬里功。
將軍下天上，虜騎入雲中。
烽火夜似月，兵氣曉成虹。
橫行徇知己，負羽遠從戎。
龍旌昏朔霧，鳥陣捲胡風。
追奔瀚海咽，戰罷陰山空。
歸來謝天子，何如馬上翁。

title:詠史四首 一
authors:盧照鄰
paragraphs:
季生昔未達，身辱功不成。
髠鉗爲臺隸，灌園變姓名。
幸逢滕將軍，兼遇曹丘生。
漢祖廣招納，一朝拜公卿。
百金孰云重，一諾良匪輕。
廷議斬樊噲，羣公寂無聲。
處身孤且直，遭時坦而平。
丈夫當如此，唯唯何足榮。

title:詠史四首 二
authors:盧照鄰
paragraphs:
大漢昔云季，小人道遂振。
玉帛委奄尹，斧鑕嬰縉紳。
邈哉郭先生，卷舒得其真。
雍容謝朝廷，談笑獎人倫。
在晦不絕俗，處亂不爲親。
諸侯不得友，天子不得臣。
沖情甄負甑，重價折角巾。
悠悠天下士，相送洛橋津。
誰知仙舟上寂寂無四鄰。

title:詠史四首 三
authors:盧照鄰
paragraphs:
公業負奇志，交結盡才雄。
良田四百頃，所食常不充。
一爲侍御史，慷慨說何公。
何公何爲敗，吾謀適不同。
仲頴恣殘忍，廢興良在躬。
死人如亂麻，天子如轉蓬。
干戈及黃屋，荆棘生紫宮。
鄭生運其謀，將以清國戎。
時來命不遂，脫身歸山東。
凜凜千載下，穆然懷春風。

title:詠史四首 四
authors:盧照鄰
paragraphs:
昔有平陵男，姓朱名阿游。
直髮上衝冠，壯氣橫三秋。
願得斬馬劒，先斷佞臣頭。
天子玉檻折，將軍丹血流。
捐生不肯拜，視死其若休。
歸來教鄉里，童蒙遠相求。
弟子數百人，散在十二州。
三公不敢吏，五鹿何能酬。
名與日月懸，義與天壤儔。
何必疲執戟，區區在封侯。
偉哉曠達士，知命固不憂。

title:贈李榮道士
authors:盧照鄰
paragraphs:
錦節銜天使，瓊仙駕羽君。
投金翠山曲，奠璧清江濆。
圓洞開丹鼎，方壇聚絳雲。
寶貺幽難識，空歌迥易分。
風搖十洲影，日亂九江文。
敷誠歸上帝，應詔在明君。
獨有南冠客，耿耿泣離羣。
遙看八會所，真氣曉氤氳。

title:贈李榮道士
authors:盧照鄰
paragraphs:
錦節銜天使，瓊仙駕羽君。
投金翠山曲，奠璧清江濆。
圓洞開丹鼎，方壇聚絳雲。
寶貺幽難識，空歌迥易分。

title:早度分水嶺
authors:盧照鄰
paragraphs:
丁年遊蜀道，班鬢向長安。
徒費周王粟，空彈漢吏冠。
馬蹄穿欲盡，貂裘敝轉寒。
層冰橫九折，積石凌七盤。
重溪既下漱，峻峰亦上干。
隴頭聞戍鼓，嶺外咽飛湍。
瑟瑟松風急，蒼蒼山月團。
傳語後來者，斯路誠獨難。

title:三月曲水宴得尊字
authors:盧照鄰
paragraphs:
風煙彭澤里，山水仲長園。
由來棄銅墨，本自重琴尊。
高情邈不嗣，雅道今復存。
有美光時彥，養德坐山樊。
門開芳杜逕，室距桃花源。
公子黃金勒，仙人紫氣軒。
長懷去城市，高詠狎蘭蓀。
連沙飛白鷺，孤嶼嘯玄猿。
日影巖前落，雲花江上翻。
興蘭車馬散，林塘夕鳥喧。

title:奉使益州至長安發鍾陽驛
authors:盧照鄰
paragraphs:
躋險方未夷，乘春聊騁望。
落花赴丹谷，奔流下青嶂。
葳蕤曉樹滋，滉瀁春江漲。
平川看釣侶，狹徑聞樵唱。
蝶戲綠苔前，鶯歌白雲上。
耳目多異賞，風煙有奇狀。
峻阻將長城，高標吞巨舫。
聯翩事羈靮，辛苦勞疲恙。
夕濟幾潺湲，晨登每惆悵。
誰念復芻狗，山河獨偏喪。

title:和王奭秋夜有所思
authors:盧照鄰
paragraphs:
寂寂南軒夜，悠然懷所知。
長河落雁苑，明月下鯨池。
鳳臺有清曲，此曲何人吹？丹脣間玉齒，妙響入雲涯。
窮巷秋風葉，空庭寒露枝。
勞歌欲有和，星鬢已將垂。

title:望宅中樹有所思
authors:盧照鄰
paragraphs:
我家有庭樹，秋葉正離離。
上舞雙棲鳥，中秀合歡枝。
勞思復勞望，相見不相知。
何當共攀折？歌笑此堂垂。

title:宿晉安亭
authors:盧照鄰
paragraphs:
聞有弦歌地，穿鑿本多奇。
遊人試一覽，臨翫果忘疲。
窗橫暮捲葉，簷臥古生枝。
舊石開紅鮮，新河覆綠池。
孤猿稍斷絕，宿鳥復參差。
汎灩月華曉，裴回星鬢垂。
今日刪書客，悽惶君詎知。

title:于時春也慨然有江湖之思寄贈柳九隴
authors:盧照鄰
paragraphs:
提琴一萬里，負書三十年。
晨攀偃蹇樹，暮宿清泠泉。
翔禽鳴我側，旅獸過我前。
無人且無事，獨酌還獨眠。
遙聞彭澤宰，高弄武城弦。
形骸寄文墨，意氣託神仙。
我有壺中要，題爲物外篇。
將以貽好道，道遠莫致旃。
相思勞日夜，相望阻風煙。
坐惜春華晚，徒令客思懸。
水去東南地，氣凝西北天。
關山悲蜀道，花鳥憶秦川。
天子何時問，公卿本亦憐。
自哀還自樂，歸藪復歸田。
海屋銀爲棟，雲車電作鞭。
倘遇鸞將鶴，誰論貂與蟬。
萊洲頻度淺，桃實幾成圓。
寄言飛鳧舃，歲[晏]同聯翩。

title:至望喜矚目言懷貽劍外知己
authors:盧照鄰
paragraphs:
聖圖夷九折，神化掩三分。
緘愁赴蜀道，題拙奉虞薰。
隱轔度深谷，遙褭上高雲。
碧流遞縈注，青山互糾紛。
澗松咽風緒，巖花濯露文。
思北常依馭，圖南每喪羣。

title:赤谷安禪師塔
authors:盧照鄰
paragraphs:
獨坐巖之曲，悠然無俗紛。
酌酒呈丹桂，思詩贈白雲。
煙霞朝晚聚，猿鳥歲時聞。
水華競秋色，山翠含夕曛。
高談十二部，細覈五千文。
如如數冥味，生生理氛氳。
古人有糟粕，輪扁情未分。
且當事芝朮，從吾所好云。

title:贈益府裴錄事
authors:盧照鄰
paragraphs:
忽忽歲云暮，相望限風煙。
長歌欲對酒，危坐遂停弦。
停弦變霜露，對酒懷朋故。
朝看桂蟾晚，夜聞鴻雁度。
鴻度何時還？桂晚不同攀。
浮雲映丹壑，明月滿青山。
青山雲路深，丹壑月華臨。
耿耿離憂積，空令星鬢侵。

title:贈益府羣官
authors:盧照鄰
paragraphs:
一鳥自北燕，飛來向西蜀。
單棲劍門上，獨舞岷山足。
昂藏多古貌，哀怨有新曲。
羣鳳從之遊，問之何所欲？荅言寒鄉子，飄颻萬餘里。
不息惡木枝，不飲盜泉水。
常思稻粱遇，願棲梧桐樹。
智者不我邀，愚夫余不顧。
所以成獨立，耿耿歲云暮。
日夕苦風霜，思歸赴洛陽。
羽翮毛衣短，關山道路長。
明月流客思，白雲迷故鄉。
誰能借風便，一舉凌蒼蒼。

title:送梓州高參軍還京
authors:盧照鄰
paragraphs:
京洛風塵遠，褒斜煙露深。
北遊君似智，南飛我異禽。
別路琴聲斷，秋山猿鳥吟。
一乖青巖酌，空佇白雲心。

title:大劍送別劉右史
authors:盧照鄰
paragraphs:
金碧禺山遠，關梁蜀道難。
相逢屬晚歲，相送動征鞍。
地咽緜川冷，雲凝劍閣寒。
倘遇忠孝所，爲道憶長安。

title:同臨津紀明府孤雁
authors:盧照鄰
paragraphs:
三秋違北地，萬里向南翔。
河洲花稍白，關塞葉初黃。
避繳風霜勁，懷書道路長。
水流疑箭動，月照似弓傷。
橫天無有陣，度海不成行。
會刷能鳴羽，還赴上林鄉。

title:失羣雁
authors:盧照鄰
paragraphs:
三秋北地雪皚皚，萬里南翔渡海來。
欲隨石燕沈湘水，試逐銅烏繞帝臺。
帝臺銀闕距金塘，中間鵷鷺已成行。
先過上苑傳書信，暫下中州戲稻粱。
虞人負繳來相及，齊客虛弓忽見傷。
毛翎頻頓飛無力，羽翮摧頹君不識。
唯有莊周解愛鳴，復道郊哥重奇色。
惆悵驚思悲未已，裴回自憐中罔極。
傳聞有鳥集朝陽，詎勝仙鳧邇帝鄉。
雲間海上應鳴舞，遠得鵾弦猶獨撫。
金龜全寫中牟印，玉鵠當變萊蕪釜。
願君弄影鳳皇池，時憶籠中摧折羽。

title:行路難
authors:盧照鄰
paragraphs:
君不見長安城北渭橋邊，枯木橫槎臥古田。
昔日含紅復含紫，常時留霧亦留煙。
春景春風花似雪，香車玉轝恆闐咽。
若箇遊人不競攀，若箇娼家不來折。
娼家寶袜蛟龍帔，公子銀鞍千萬騎。
黃鶯一一向花嬌，青鳥雙雙將子戲。
千尺長條百尺枝，月桂星榆相蔽虧。
珊瑚葉上鴛鴦鳥，鳳皇巢裏雛鵷兒。
巢傾枝折鳳歸去，條枯葉落任風吹。
一朝零落無人問，萬古摧殘君詎知。
人生貴賤無終始，倏忽須臾難久恃。
誰家能駐西山日，誰家能堰東流水。
漢家陵樹滿秦川，行來行去盡哀憐。
自昔公卿二千石，咸擬榮華一萬年。
不見朱脣將白貌，唯聞素棘與黃泉。
金貂有時換美酒，玉麈但搖莫計錢。
寄言坐客神仙署，一生一死交情處。
蒼龍闕下君不來，白鶴山前我應去。
雲間海上邈難期，赤心會合在何時。
但願堯年一百萬，長作巢由也不辭。

title:長安古意
authors:盧照鄰
paragraphs:
長安大道連狹斜，青牛白馬七香車。
玉輦縱橫過主第，金鞭絡繹向侯家。
龍銜寶蓋承朝日，鳳吐流蘇帶晚霞。
百丈遊絲爭繞樹，一羣嬌鳥共啼花。
啼花戲蝶千門側，碧樹銀臺萬種色。
複道交窗作合歡，雙闕連薨垂鳳翼。
梁家畫閣天中起，漢帝金莖雲外直。
樓前相望不相知，陌上相逢詎相識。
借問吹簫向紫煙，曾經學舞度芳年。
得成比目何辭死，願作鴛鴦不羨仙。
比目鴛鴦真可羨，雙去雙來君不見。
生憎帳額繡孤鸞，好取門簾帖雙燕。
雙燕雙飛繞畫梁，羅幃翠被鬱金香。
片片行雲著蟬鬢，纖纖初月上鴉黃。
鴉黃粉白車中出，含嬌含態情非一。
妖童寶馬鐵連錢，娼婦盤龍金屈膝。
御史府中烏夜啼，廷尉門前雀欲栖。
隱隱朱城臨玉道，遙遙翠幰沒金堤。
挾彈飛鷹杜陵北，探丸借客渭橋西。
俱邀俠客芙蓉劍，共宿娼家桃李蹊。
娼家日暮紫羅裙，清歌一囀口氛氳。
北堂夜夜人如月，南陌朝朝騎似雲。
南陌北堂連北里，五劇三條控三市。
弱柳青槐拂地垂，佳氣紅塵暗天起。
漢代金吾千騎來，翡翠屠蘇鸚鵡杯。
羅襦寶帶爲君解，燕歌趙舞爲君開。
別有豪華稱將相，轉日回天不相讓。
意氣由來排灌夫，專權判不容蕭相。
專權意氣本豪雄，青虬紫燕坐春風。
自言歌舞長千載，自謂驕奢凌五公。
節物風光不相待，桑田碧海須臾改。
昔時金階白玉堂，即今唯見青松在。
寂寂寥寥[揚]子居，年年歲歲一牀書。
獨有南山桂花發，飛來飛去襲人裾。

title:明月引
authors:盧照鄰
paragraphs:
洞庭波起兮鴻雁翔，風瑟瑟兮野蒼蒼。
浮雲卷靄，明月流光。
荆南兮趙北，碣石兮瀟湘。
澄清規於萬里，照離思於千行。
橫桂枝於西第，繞菱花於北堂。
高樓思婦，飛蓋君王。
文姬絕域，侍子他鄉。
見胡鞍之似練，知漢劍之如霜。
試登高而騁目，莫不變而回腸。

title:獄中學騷體
authors:盧照鄰
paragraphs:
夫何秋夜之無情兮，皎皛悠悠而太長。
圜戶杳其幽邃兮，愁人披此嚴霜。
見河漢之西落，聞鴻雁之南翔。
山有桂兮桂有芳，心思君兮君不將。
憂與憂兮相積，歡與歡兮兩忘。
風嫋嫋兮木紛紛，凋綠葉兮吹白雲。
寸步千里兮不相聞，思公子兮日將曛。
林已暮兮鳥羣飛，重門掩兮人徑稀。
萬族皆有所托兮，蹇獨淹留而不歸。

title:懷仙引
authors:盧照鄰
paragraphs:
若有人兮山之曲，駕青虬兮乘白鹿。
往從之遊願心足，披澗戶，訪巖軒。
石瀨潺湲橫石徑，松蘿冪䍥掩松門。
下空濛而無鳥，上巉巖而有猨。
懷飛閣，度飛梁。
休余馬於幽谷，挂余冠於夕陽。
曲復曲兮煙莊邃，行復行兮天路長。
修途杳其未半，飛雨忽以茫茫。
山坱軋，磴連褰。
攀石壁而無據，泝泥溪而不前。
向無情之白日，竊有恨於皇天。
回行遵故道，通川遍流潦。
回首望羣峰，白雲正溶溶。
珠爲闕兮玉爲樓，青雲蓋兮紫霜裘。
天長地久時相憶，千齡萬代一來遊。

title:七日登樂遊故墓
authors:盧照鄰
paragraphs:
四序周緹籥，三正紀璿耀。
綠野變初黃，暘山開曉眺。
中天擢露掌，匝地分星徼。
漢寢睠遺靈，秦江想餘弔。
蟻泛青田酌，鶯歌紫芝調。
柳色搖歲華，冰文蕩春照。
遠迹謝羣動，高情符衆妙。
蘭遊澹未歸，傾光下巖窈。

title:釋疾文三歌 一
authors:盧照鄰
paragraphs:
歲將暮兮歡不再，時已晚兮憂來多。
東郊絕此麒麟筆，西山秘此鳳凰柯。

title:釋疾文三歌 二
authors:盧照鄰
paragraphs:
歲去憂來兮東流水，地久天長兮人共死。
明鏡羞窺兮向十年，駿馬停驅兮幾千里。
麟兮鳳兮，自古吞恨無已。

title:釋疾文三歌 三
authors:盧照鄰
paragraphs:
茨山有薇兮潁水有漪，夷爲柏兮秋有實。
叔爲柳兮春向飛，倏爾而笑，汎滄浪兮不歸。

title:酬楊比部員外暮宿琴堂朝躋書閣率爾見贈之作
authors:盧照鄰
paragraphs:
閑拂簷塵看，鳴琴候月彈。
桃源迷漢姓，松徑有秦官。
空谷歸人少，青山背日寒。
羨君棲隱處，遙望在雲端。

title:劉生
authors:盧照鄰
paragraphs:
劉生氣不平，抱劍欲專征。
報恩爲豪俠，死難在橫行。
翠羽裝刀鞘，黃金飾馬鈴。
但令一顧重，不恡百身輕。

title:隴頭水
authors:盧照鄰
paragraphs:
隴阪高無極，征人一望鄉。
關河別去水，沙塞斷歸腸。
馬繫千年樹，旌懸九月霜。
從來共嗚咽，皆是爲勤王。

title:巫山高
authors:盧照鄰
paragraphs:
巫山望不極，望望下朝氛。
莫辨啼猿樹，徒看神女雲。
驚濤亂水脉，驟雨暗峯文。
霑裳即此地，況復遠思君。

title:芳樹
authors:盧照鄰
paragraphs:
芳樹本多奇，年華復在斯。
結翠成新幄，開紅滿故枝。
風歸花歷亂，日度影參差。
容色朝朝落，思君君不知。

title:雨雪曲
authors:盧照鄰
paragraphs:
虜騎三秋入，關雲萬里平。
雪似胡沙暗，冰如漢月明。
高闕銀爲闕，長城玉作城。
節旄零落盡，天子不知名。

title:昭君怨
authors:盧照鄰
paragraphs:
合殿恩中絕，交河使漸稀。
肝腸辭玉輦，形影向金微。
漢地草應綠，胡庭沙正飛。
願逐三秋雁，年年一度歸。

title:折楊柳
authors:盧照鄰
paragraphs:
倡樓啓曙扉，楊柳正依依。
鶯啼知歲隔，條變識春歸。
露葉凝愁黛，風花亂舞衣。
攀折聊將寄，軍中音信稀。

title:十五夜觀燈
authors:盧照鄰
paragraphs:
錦里開芳宴，蘭缸豔早年。
縟彩遙分地，繁光遠綴天。
接漢疑星落，依樓似月懸。
別有千金笑，來映九枝前。

title:入秦川界
authors:盧照鄰
paragraphs:
隴阪長無極，蒼山望不窮。
石徑縈疑斷，回流映似空。
花開綠野霧，鶯囀紫巖風。
春芳勿遽盡，留賞故人同。

title:文翁講堂
authors:盧照鄰
paragraphs:
錦里淹中館，岷山稷下亭。
空梁無燕雀，古壁有丹青。
槐落猶疑市，苔深不辨銘。
良哉二千石，江漢表遺靈。

title:相如琴臺
authors:盧照鄰
paragraphs:
聞有雍容地，千年無四鄰。
園院風煙古，池臺松檟春。
雲疑作賦客，月似聽琴人。
寂寂啼鶯處，空傷遊子神。

title:石鏡寺
authors:盧照鄰
paragraphs:
古墓芙蓉塔，神銘松柏煙。
鸞沈仙鏡底，花沒梵輪前。
銖衣千古佛，寶月兩重圓。
隱隱香臺夜，鐘聲徹九天。

title:辛法司宅觀妓
authors:盧照鄰
paragraphs:
南國佳人至，北棠羅薦開。
長帬隨鳳管，促柱送鸞杯。
雲光身後落，雪態掌中回。
到愁金谷晚，不怪玉山頹。

title:春晚山莊率題二首 一
authors:盧照鄰
paragraphs:
顧步三春晚，田園四望通。
遊絲橫惹樹，戲蝶亂依藂。
竹懶偏宜水，花狂不待風。
唯餘詩酒意，當了一生中。

title:春晚山莊率題二首 二
authors:盧照鄰
paragraphs:
田家無四鄰，獨坐一園春。
鶯啼非選樹，魚戲不驚綸。
山水彈琴盡，風花酌酒頻。
年華已可樂，高興復留人。

title:江中望月
authors:盧照鄰
paragraphs:
江水向涔陽，澄澄寫月光。
鏡圓珠留徹，弦滿箭波長。
沈鉤搖兔影，浮桂動丹芳。
延照相思夕，千里共霑裳。

title:元日述懷
authors:盧照鄰
paragraphs:
筮仕無中秩，歸耕有外臣。
人歌小歲酒，花舞大唐春。
草色迷三徑，風光動四鄰。
願得長如此，年年物候新。

title:益州城西張超亭觀妓
authors:盧照鄰
paragraphs:
落日明歌席，行雲逐舞人。
江前飛暮雨，梁上下輕塵。
冶服看疑畫，粧樓望似春。
高車勿遽返，長袖欲相親。

title:還京贈別
authors:盧照鄰
paragraphs:
風月清江夜，山水白雲朝。
萬里同爲客，三秋契不凋。
戲鳧分斷岸，歸騎別高標。
一去仙橋道，還望錦城遙。

title:至陳倉曉晴望京邑
authors:盧照鄰
paragraphs:
拂曙驅飛傳，初晴帶曉涼。
霧歛長安樹，雲歸仙帝鄉。
澗流漂素沫，巖景靄朱光。
今朝好風色，延瞰極天莊。

title:晚渡滹沱敬贈魏大
authors:盧照鄰
paragraphs:
津谷朝行遠，冰川夕望曛。
霞明深淺浪，風卷去來雲。
澄波泛月影，激浪聚沙文。
誰忍仙舟上，攜手獨思君。

title:和吳侍御被使燕然
authors:盧照鄰
paragraphs:
春歸龍塞北，騎指雁門垂。
胡笳折楊柳，漢使採燕支。
戍城聊一望，花雪幾參差。
關山有新曲，應向笛中吹。

title:七夕泛舟二首 一
authors:盧照鄰
paragraphs:
汀葭肅徂暑，江樹起初涼。
水疑通織室，舟似泛仙潢。
連橈渡急響，鳴櫂下浮光。
日晚菱歌唱，風煙滿夕陽。

title:七夕泛舟二首 二
authors:盧照鄰
paragraphs:
鳳杼秋期至，鳧舟野望開。
微吟翠塘側，延想白雲隈。
石似支機罷，槎疑犯宿來。
天潢殊漫漫，日暮獨悠哉。

title:西使兼送孟學士南遊
authors:盧照鄰
paragraphs:
地道巴陵北，天山弱水東。
相看萬餘里，共倚一征蓬。
零雨悲王粲，清尊別孔融。
裴回聞夜鶴，悵望待秋鴻。
骨肉胡秦外，風塵關塞中。
唯餘劍鋒在，耿耿氣成虹。

title:送鄭司倉入蜀
authors:盧照鄰
paragraphs:
離人丹水北，遊客錦城東。
別意還無已，離憂自不窮。
隴雲朝結陣，江月夜臨空。
關塞疲征馬，霜氛落早鴻。
潘年三十外，蜀道五千中。
送君秋水曲，酌酒對清風。

title:綿州官池贈別同賦灣字
authors:盧照鄰
paragraphs:
輶軒遵上國，仙佩下靈關。
尊酒方無地，聯綣喜暫攀。
離言欲贈策，高辨正連環。
野逕浮雲斷，荒池春草斑。
殘花落古樹，度鳥入澄灣。
欲敍他鄉別，幽谷有綿蠻。

title:還赴蜀中貽示京邑遊好
authors:盧照鄰
paragraphs:
籞宿花初滿，章臺柳向飛。
如何正此日，還望昔多違。
悵別風期阻，將乖雲會稀。
歛衽辭丹闕，懸旗陟翠微。
野禽喧戍鼓，春草變征衣。
回顧長安道，關山起夕霏。

title:初夏日幽莊
authors:盧照鄰
paragraphs:
聞有高蹤客，耿介坐幽莊。
林壑人事少，風煙鳥路長。
瀑水含秋氣，垂藤引夏涼。
苗深全覆隴，荷上半侵塘。
釣渚青鳧沒，村田白鷺翔。
知君振奇藻，還嗣海隅芳。

title:山莊休沐
authors:盧照鄰
paragraphs:
蘭署乘閑日，蓬扉狎遁棲。
龍柯疎玉井，鳳葉下金堤。
川光搖水箭，山氣上雲梯。
亭幽聞唳鶴，窗曉聽鳴雞。
玉軫臨風奏，瓊漿映月攜。
田家自有樂，誰肯謝青溪。

title:山林休日田家
authors:盧照鄰
paragraphs:
歸休乘暇日，饁稼返秋場。
徑草疏王篲，巖枝落帝桑。
耕田虞訟寢，鑿井漢機忘。
戎葵朝委露，齊棗夜含霜。
南澗泉初冽，東籬菊正芳。
還思北窗下，高臥偃羲皇。

title:宴梓州南亭得池字
authors:盧照鄰
paragraphs:
二條開勝迹，大隱叶沖規。
亭閣分危岫，樓臺遶曲池。
長薄秋煙起，飛梁古蔓垂。
水鳥翻荷葉，山蟲咬桂枝。
遊人惜將晚，公子愛忘疲。
願得回三舍，琴尊長若斯。

title:山行寄劉李二參軍
authors:盧照鄰
paragraphs:
萬里煙塵客，三春桃李時。
事去紛無限，愁來不自持。
狂歌欲嘆鳳，失路反占龜。
草礙人行緩，花繁鳥度遲。
彼美參卿事，留連求友詩。
安知倦遊子，兩鬢漸如絲。

title:首春貽京邑文士
authors:盧照鄰
paragraphs:
寂寂罷將迎，門無車馬聲。
橫琴荅山水，披卷閱公卿。
忽聞歲云晏，倚杖出簷楹。
寒辭楊柳陌，春滿鳳皇城。
梅花扶院吐，蘭葉遶階生。
覽鏡改容色，藏書留姓名。
時來不假問，生死任交情。

title:贈許左丞從駕萬年宮
authors:盧照鄰
paragraphs:
聞道上之回，詔蹕下蓬萊。
中樞移北斗，左轄去南臺。
黃山聞鳳笛，清蹕侍龍媒。
曳日朱旗卷，參雲金障開。
朝參五城柳，夕宴柏梁杯。
漢畤光如月，秦祠聽似雷。
寂寂芸香閣，離思獨悠哉。

title:晚渡渭橋寄示京邑遊好
authors:盧照鄰
paragraphs:
我行背城闕，驅馬獨悠悠。
寥落百年事，裴回萬里憂。
途遙日向夕，時晚鬢將秋。
滔滔俯東逝，耿耿泣西浮。
長虹掩釣浦，落雁下星洲。
草變黃山曲，花飛清渭流。
迸水驚愁鷺，騰沙起狎鷗。
一赴清泥道，空思玄灞遊。

title:羈臥山中
authors:盧照鄰
paragraphs:
臥壑迷時代，行歌任死生。
紅顏意氣盡，白璧故交輕。
澗戶無人跡，山窗聽鳥聲。
春色緣巖上，寒光入溜平。
雪盡松帷暗，雲開石路明。
夜伴飢鼯宿，朝隨馴雉行。
度溪猶憶處，尋洞不知名。
紫書常日閱，丹藥幾年成。
扣鐘鳴天鼓，燒香厭地精。
倘遇浮丘鶴，飄颻凌太清。

title:酬張少府柬之
authors:盧照鄰
paragraphs:
昔余與夫子，相遇漢川陰。
珠浦龍猶臥，檀溪馬正沈。
價重瑤山曲，詞驚丹鳳林。
十年暌賞慰，萬里隔招尋。
毫翰風期阻，荆衡雲路深。
鵬飛俱望昔，蠖屈共悲今。
誰謂青衣道，還嘆白頭吟。
地接神仙磵，江連雲雨岑。
飛泉如散玉，落日似懸金。
重以瑤華贈，空懷舞詠心。

title:過東山谷口
authors:盧照鄰
paragraphs:
不知名利險，辛苦滯皇州。
始覺飛塵倦，歸來事綠疇。
桃源迷處所，桂樹可淹留。
跡異人間俗，禽同海上鷗。
古苔依井被，新乳傍崖流。
野老堪成鶴，山神或化鳩。
泉鳴碧澗底，花落紫巖幽。
日暮飡龜殼，天寒御鹿裘。
不辨秦將漢，寧知春與秋。
多謝青溪客，去去赤松遊。

title:送幽州陳參軍赴任寄呈鄉曲父老
authors:盧照鄰
paragraphs:
薊北三千里，關西二十年。
馮唐猶在漢，樂毅不歸燕。
人同黃鶴遠，鄉共白雲連。
郭隗池臺處，昭王尊酒前。
故人當已老，舊壑幾成田。
紅顏如昨日，衰鬢似秋天。
西蜀橋應毀，東周石尚全。
灞池水猶綠，榆關月早圓。
塞雲初上雁，庭樹欲銷蟬。
送君之舊國，揮淚獨澘然。

title:哭金部韋郎中
authors:盧照鄰
paragraphs:
金曹初受拜，玉地始含香。
翻同五日尹，遽見一星亡。
賀客猶扶路，哀人遂上堂。
歌筵長寂寂，哭位自蒼蒼。
歲時賓徑斷，朝暮雀羅張。
書留魏主闕，魂掩漢家牀。
徒令永平帝，千載罷撞郎。

title:哭明堂裴主簿
authors:盧照鄰
paragraphs:
締歡三十載，通家數百年。
潘楊稱代穆，秦晉忝姻連。
風雲洛陽道，花月茂陵田。
相悲共相樂，交騎復交筵。
始謂調金鼎，如何掩玉泉。
黃公酒鑪處，青眼竹林前。
故琴無復雪，新樹但生煙。
遽痛蘭襟斷，徒令寶劍懸。
客散同秋葉，人亡似夜川。
送君一長慟，松臺路幾千。

title:同崔錄事哭鄭員外
authors:盧照鄰
paragraphs:
文學秋天遠，郎官星位尊。
伊人表時彥，飛譽滿司存。
楚席光文雅，瑤山侍討論。
鳳詞凌漢閣，龜辯罩周園。
已陪東嶽駕，將逝北溟鯤。
如何萬化盡，空嘆九飛魂。
白馬西京驛，青松北海門。
夜臺無曉箭，朝奠有虛尊。
一代儒風沒，千年隴霧昏。
梁山送夫子，湘水弔王孫。
僕本多悲淚，沾裳不待猿。
聞君絕弦曲，吞恨更無言。

title:登玉清
authors:盧照鄰
paragraphs:
絕頂橫臨日，孤峰半倚天。
裴回拜真老，萬里見風煙。

title:曲池荷
authors:盧照鄰
paragraphs:
浮香繞曲岸，圓影覆華池。
常恐秋風早，飄零君不知。

title:浴浪鳥
authors:盧照鄰
paragraphs:
獨舞依磐石，羣飛動輕浪。
奮迅碧沙前，長懷白雲上。

title:臨階竹
authors:盧照鄰
paragraphs:
封霜連錦砌，防露拂瑤階。
聊將儀鳳質，暫與俗人諧。

title:含風蟬
authors:盧照鄰
paragraphs:
高情臨爽月，急響送秋風。
獨有危冠意，還將衰鬢同。

title:葮川獨泛
authors:盧照鄰
paragraphs:
倚櫂春江上，橫舟石岸前。
山瞑行人斷，迢迢獨泛仙。

title:送二兄入蜀
authors:盧照鄰
paragraphs:
關山客子路，花柳帝王城。
此中一分手，相顧憐無聲。

title:宿玄武二首 一
authors:盧照鄰
paragraphs:
方池開曉色，圓月下秋陰。
已乘千里興，還撫一弦琴。

title:宿玄武二首 二
authors:盧照鄰
paragraphs:
庭搖北風柳，院繞南溟禽。
累宿恩方重，窮秋嘆不深。

title:九隴津集
authors:盧照鄰
paragraphs:
落落樹陰紫，澄澄水華碧。
復有翻飛禽，裴回疑曳舃。

title:遊昌化山精舍
authors:盧照鄰
paragraphs:
寶地乘峰出，香臺接漢高。
稍覺真途近，方知人事勞。

title:登封大酺歌四首 一
authors:盧照鄰
paragraphs:
明君封禪日重光，天子垂衣曆數長。
九州四海常無事，萬歲千秋樂未央。

title:登封大酺歌四首 二
authors:盧照鄰
paragraphs:
日觀仙雲隨鳳輦，天門瑞雪照龍衣。
繁弦綺席方終夜，妙舞清歌歡未歸。

title:登封大酺歌四首 三
authors:盧照鄰
paragraphs:
翠鳳逶迤登介丘，仙鶴裴回天上遊。
借問乾封何所樂，人皆壽命得千秋。

title:登封大酺歌四首 四
authors:盧照鄰
paragraphs:
千年聖主應昌期，萬國淳風王化基。
請比上古無爲代，何如今日太平時。

title:九月九日登玄武山
authors:盧照鄰
paragraphs:
九月九日眺山川，歸心歸望積風煙。
他鄉共酌金花酒，萬里同悲鴻雁天。

title:句
authors:盧照鄰
paragraphs:
城狐尾獨束，山鬼面參覃。

title:少年行
authors:李百藥
paragraphs:
少年飛翠蓋，上路勒金鑣。
始酌文君酒，新吹弄玉簫。
少年不歡樂，何以盡芳朝。
千金笑裏面，一搦掌中腰。
挂纓豈憚宿，落珥不勝嬌。
寄語少年子，無辭歸路遙。

title:渡漢江
authors:李百藥
paragraphs:
東流既瀰瀰，南紀信滔滔。
水激沈碑岸，波駭弄珠皐。
含星映淺石，浮蓋下奔濤。
溜闊霞光近，川長曉氣高。
檣烏轉輕翼，戲鳥落風毛。
客心既多緒，長歌且代勞。

title:秋晚登古城
authors:李百藥
paragraphs:
日落征途遠，悵然臨古城。
頹墉寒雀集，荒堞晚烏驚。
蕭森灌木上，迢遰孤煙生。
霞景煥餘照，露氣澄晚清。
秋風轉搖落，此志安可平。

title:途中述懷
authors:李百藥
paragraphs:
伯喈遷塞北，亭伯之遼東。
伊余何爲客，獨守雲臺中。
途遙已日暮，時泰道斯窮。
拔心悲岸草，半死落巖桐。
目送衡陽雁，情傷江上楓。
福兮良所伏，今也信難通。
丈夫自有志，寧傷官不公。

title:郢城懷古
authors:李百藥
paragraphs:
客心悲暮序，登墉瞰平陸。
林澤窅芊緜，山川鬱重複。
王公資設險，名都拒江隩。
方城次北門，溟海窮南服。
長策挫吳豕，雄圖競周鹿。
萬乘重沮漳，九鼎輕伊穀。
大蒐雲夢掩，壯觀章華築。
人世更盛衰，吉凶良倚伏。
遽見鄰交斷，仍覩賢臣逐。
南風忽不競，西師日侵蹙。
運圯屬馳驅，時屯恣敲朴。
莫救夷陵火，無復秦庭哭。
鄢郢遂丘墟，風塵俄慘黷。
狐兔時遊踐，霜露日霑沐。
釣渚故池平，神臺層宇覆。
陣雲埋夏首，窮陰慘荒谷。
悵矣舟壑遷，悲哉年祀倏。
雖異三春望，終傷千里目。

title:晚渡江津
authors:李百藥
paragraphs:
寂寂江山晚，蒼蒼原野暮。
秋氣懷易悲，長波淼難泝。
索索風葉下，離離早鴻度。
丘壑列夕陰，葭菼凝寒霧。
日落亭皐遠，獨此懷歸慕。

title:王師渡漢水經襄陽
authors:李百藥
paragraphs:
導漾疏源遠，歸海會流長。
延波接荆夢，通望邇沮漳。
高岸沈碑影，曲漵麗珠光。
雲昏翠島沒，水廣素濤揚。
閱川已多歎，遐睇幾增傷。
臨谿猶駐馬，望峴欲霑裳。
喬木下寒葉，亭林落曉霜。
山公不可遇，誰與訪高陽。

title:謁漢高廟
authors:李百藥
paragraphs:
纂堯靈命啓，滅楚餘閏終。
飛名膺帝籙，沈迹韞神功。
瑞氣朝浮碭，祥符夜告豐。
抑揚駕人傑，叱咤掩時雄。
締構三靈改，經綸五緯同。
干戈革宇內，聲教盡寰中。
運謝年逾遠，魂歸道未窮。
樹碑留故邑，抗殿表祠宮。
沐蘭祈泗上，謁帝動深衷。
英威肅如在，文物杳成空。
竹皮聚寒徑，枌社落霜叢。
蕭索陰雲晚，長川起大風。

title:登葉縣故城謁沈諸梁廟
authors:李百藥
paragraphs:
總轡臨秋原，登城望寒日。
煙霞共掩映，林野俱蕭瑟。
楚塞鬱不窮，吳山高漸出。
客行殊未已，沐澡期終吉。
椒桂奠芳樽，風雲下虛室。
館宇肅而靜，神心康且逸。
伊我非真龍，勿驚疲朽質。

title:安德山池宴集
authors:李百藥
paragraphs:
朝宰論思暇，高宴臨方塘。
雲飛鳳臺管，風動令君香。
細草開金埒，流霞泛羽觴。
虹橋分水態，鏡石引菱光。
上才同振藻，小技謬連章。
懷音自蘭室，徐步返山莊。

title:和許侍郎遊昆明池
authors:李百藥
paragraphs:
神池望不極，滄波接遠天。
儀星似河漢，落景類虞泉。
年深平館宇，道泰偃戈船。
差池下鳧雁，掩映生雲煙。
浪花開已合，風文直且連。
稅馬金堤外，橫舟石岸前。
羽觴傾綠蟻，飛日落紅鮮。
積水浮深智，明珠曜雅篇。
大鯨方遠擊，沈灰獨未然。
知君嘯儔侶，短翮徒聯翩。

title:賦得魏都
authors:李百藥
paragraphs:
炎運精華歇，清都寶命開。
帝里三方盛，王庭萬國來。
玄武疏遙磴，金鳳上層臺。
乍進仙童藥，時傾避暑杯。
南館招奇士，西園引上才。
還惜劉公幹，疲病清漳隈。

title:賦禮記
authors:李百藥
paragraphs:
玉帛資王會，郊丘叶聖情。
重廣開環堵，至道軼金籝。
盤薄依厚地，遙裔騰太清。
方悅升中禮，足以慰餘生。

title:奉和正日臨朝應詔
authors:李百藥
paragraphs:
化曆昭唐典，承天順夏正。
百靈警朝禁，三辰揚斾旌。
充庭富禮樂，高讌齒簪纓。
獻壽符萬歲，移風韻九成。

title:妾薄命
authors:李百藥
paragraphs:
團扇秋風起，長門夜月明。
羞聞拊背入，恨說舞腰輕。
太常先已醉，劉君恆帶酲。
橫陳每虛設，吉夢竟何成。

title:火鳳詞二首 一
authors:李百藥
paragraphs:
歌聲扇後出，妝影鏡中輕。
未能令掩笑，何處欲障聲。
知音自不惑，得念是分明。
莫見雙嚬歛，疑人含笑情。

title:火鳳詞二首 二
authors:李百藥
paragraphs:
佳人靚晚妝，清唱動蘭房。
影出含風扇，聲飛照日梁。
嬌嚬眉際歛，逸韻口中香。
自有橫陳會，應憐秋夜長。

title:奉和初春出遊應令
authors:李百藥
paragraphs:
鳴笳出望苑，飛蓋下芝田。
水光浮落照，霞彩淡輕煙。
柳色迎三月，梅花隔二年。
日斜歸騎動，餘興滿山川。

title:寄楊公
authors:李百藥
paragraphs:
公子盛西京，光華早著名。
分庭接遊士，虛館待時英。
高閣浮香出，長廊寶釧鳴。
面花無隔笑，歌扇不障聲。

title:戲贈潘徐城門迎兩新婦
authors:李百藥
paragraphs:
秦晉稱舊匹，潘徐有世親。
三星宿已會，四德婉而嬪。
霞光鬢裏薄，月影扇中新。
年華與妝面，共作一芳春。

title:送別
authors:李百藥
paragraphs:
眷言一杯酒，悽愴起離憂。
夜花飄露氣，暗水急還流。
雁行遙上月，蟲聲迥映秋。
明日河梁上，誰與論仙舟。

title:雨後
authors:李百藥
paragraphs:
晚來風景麗，晴初物色華。
薄雲向空盡，輕虹逐望斜。
後窗臨岸竹，前階枕浦沙。
寂寥無與晤，尊酒論風花。

title:文德皇后挽歌
authors:李百藥
paragraphs:
裴回兩儀殿，悵望九成臺。
玉輦終辭宴，瑤筐遂不開。
野曠陰風積，川長思鳥來。
寒山寂已暮，虞殯有餘哀。

title:詠蟬
authors:李百藥
paragraphs:
清心自飲露，哀響乍吟風。
未上華冠側，先驚翳葉中。

title:詠螢火示情人
authors:李百藥
paragraphs:
窗裏憐燈暗，階前畏月明。
不辭逢露溼，祗爲重宵行。

title:春眺
authors:李百藥
paragraphs:
疲痾荷拙患，淪躓合幽襟。
栖息在何處？丘中鳴素琴。

title:句
authors:李百藥
paragraphs:
今日持團扇，非是爲秋風。

title:奉和太子納妃太平公主出降
authors:劉禕之
paragraphs:
夢梓光青陛，穠桃藹紫宮。
德優宸念遠，禮備國姻崇。
萬戶聲明發，三條騎吹通。
香輪送重景，綵斾引仙虹。

title:奉和別越王
authors:劉禕之
paragraphs:
周屏辭金殿，梁驂整玉珂。
管聲依折柳，琴韻動流波。
鶴蓋分陰促，龍軒別念多。
延襟小山路，還起大風歌。

title:酬鄭沁州
authors:劉禕之
paragraphs:
麒閣一代良，熊軒千里躅。
緝圖昭國典，按部留宸矚。
匪厭承明廬，佇兼司隸局。
芸書暫輟載，竹使方臨俗。
節變風緒高，秋深露華溽。
寒山斂輕靄，霽野澄初旭。
已切長年悲，誰堪岐路促。
遙林征馬迅，別館嘶驂跼。
雅贈響摐金，索居暌倚玉。
悽斷離鴻引，勞歌思足曲。

title:孝敬皇帝挽歌
authors:劉禕之
paragraphs:
戒奢虛蜃輅，錫號紀鴻名。
地叶蒼梧野，途經紫聚城。
重照掩寒色，晨飆斷曙聲。
一隨仙驥遠，霜雪愁陰生。

title:九成宮秋初應詔
authors:劉禕之
paragraphs:
帝圃疏金闕，仙臺駐玉鑾。
野分鳴鸑岫，路接寶雞壇。
林樹千霜積，山宮四序寒。
蟬急知秋早，鶯疎覺夏闌。
怡神紫氣外，凝睇白雲端。
舜海詞波發，空驚遊聖難。

title:奉和別魯王
authors:李敬玄
paragraphs:
綠車旋楚服，丹蹕佇秦川。
珠皐轉歸騎，金岸引行旃。
一朝限原隰，千里間風煙。
鶯喧上林谷，鳧響御溝泉。
斷雲移魯蓋，離歌動舜弦。
別念凝神扆，崇恩洽玳筵。
顧惟慙叩寂，徒自仰鈞天。

title:奉和別越王
authors:李敬玄
paragraphs:
飛蓋迴蘭坂，宸襟佇柏梁。
別館分涇渭，歸路指衡漳。
關山通曙色，林籞徧春光。
帝念紆千里，詞波照五潢。

title:奉和別越王
authors:張大安
paragraphs:
盛藩資右戚，連蕚重皇情。
離襟愴睢苑，分途指鄴城。
麗日開芳甸，佳氣積神京。
何時驂駕入，還見謁承明。

title:奉和太子納妃太平公主出降
authors:元萬頃
paragraphs:
象輅初乘鴈，璇宮早結褵。
離元應春夕，帝子降秋期。
鳴瑜合清響，冠玉麗穠姿。
和聲躋鳳掖，交影步鸞墀。

title:奉和春日池臺
authors:元萬頃
paragraphs:
日影飛花殿，風文積草池。
鳳樓通夜敞，虬輦望春移。

title:奉和春日二首 一
authors:元萬頃
paragraphs:
花輕蘂亂仙人杏，葉密鶯喧帝女桑。
飛雲閣上春應至，明月樓中夜未央。

title:奉和春日二首 二
authors:元萬頃
paragraphs:
鳳輦迎風乘紫閣，鸞車避日轉彤闈。
中堂促管淹春望，後殿清歌開夜扉。

title:奉和太子納妃太平公主出降
authors:郭正一
paragraphs:
桂宮初服冕，蘭掖早升筓。
禮盛親迎晉，聲芬出降齊。
金龜開瑞鈕，寶翟上仙袿。
轉扇承宵月，揚旌照夕蜺。

title:奉和太子納妃太平公主出降三首 一
authors:胡元範
paragraphs:
帝子威儀絕，儲妃禮度優。
疊鼓陪仙觀，凝笳翼畫輈。
鬱鬱神香滿，奕奕彩雲浮。
排空列錦罽，騰歡溢皇州。

title:奉和太子納妃太平公主出降三首 二
authors:胡元範
paragraphs:
金閨未息火，玉樹鍾天愛。
月路飾還裝，星津動歸佩。
紫極流宸渥，清規佇慈誨。
恩波洽九流，光輝軼千載。

title:奉和太子納妃太平公主出降三首 三
authors:胡元範
paragraphs:
列席詔親賢，式宴坐神仙。
聖文飛聖筆，天樂奏鈞天。
曲池涵瑞景，文宇孕祥煙。
小臣同百獸，率舞悅堯年。

title:奉和太子納妃太平公主出降
authors:任希古
paragraphs:
帝子陞青陛，王姬降紫宸。
星光移雜珮，月彩薦重輪。
龍旌翻地杪，鳳管颺天濱。
槐陰浮淺瀨，葆吹翼輕塵。

title:和東觀羣賢七夕臨泛昆明池
authors:任希古
paragraphs:
秋風始搖落，秋水正澄鮮。
飛眺牽牛渚，激賞鏤鯨川。
岸珠淪曉魄，池灰斂曙煙。
泛查分寫漢，儀星別搆天。
雲光波處動，日影浪中懸。
驚鴻絓蒲弋，遊鯉入莊筌。
萍葉疑江上，菱花似鏡前。
長林代輕幄，細草即芳筵。
文峰開翠瀲，筆海控清漣。
不挹蘭樽聖，空仰桂舟仙。

title:和左僕射燕公春日端居述懷
authors:任希古
paragraphs:
豐野光三傑，嬀庭贊五臣。
綈緗歌美譽，絲竹詠芳塵。
聖曆開環象，昌年降甫申。
高門非捨築，華構豈垂綸。
鳳邸摶霄翰，龍池躍海鱗。
玉鼎昇黃閣，金章謁紫宸。
禮闈通政本，文昌總國均。
調風振薄俗，清教敘彝倫。
星迴應緹管，日御警寅賓。
葉上曾槐變，花發小堂春。
思挂五都冕，言訪北山巾。
赫赫容臺上，千祀耀平津。

title:和長孫祕監伏日苦熱
authors:任希古
paragraphs:
玉署三時曉，金羈五日歸。
北林開逸徑，東閣敞閑扉。
池鏡分天色，雲峰減日輝。
游鱗映荷聚，驚翰遶林飛。
披襟[揚]子宅，舒嘯仰重闈。

title:和李公七夕
authors:任希古
paragraphs:
落日照高牖，涼風起庭樹。
悠悠天宇平，昭昭月華度。
開軒卷綃幕，延首晞雲路。
層漢有靈妃，仙居無與晤。
履化悲流易，臨川怨遲暮。
昔從九春徂，方此三秋遇。
瑤駕越星河，羽蓋凝珠露。
便妍耀井色，窈窕凌波步。
始閱故人新，俄見新人故。
掩淚收機石，銜啼襞紈素。
惆悵何傷已，裴回勞永慕。
無由西北歸，空自東南顧。

title:和長孫祕監七夕
authors:任希古
paragraphs:
二秋叶神媛，七夕望仙妃。
影照河陽妓，色麗平津闈。
鵲橋波裏出，龍車霄外飛。
露泫低珠佩，雲移薦錦衣。
更深黃月落，夜久靨星稀。
空接靈臺下，方恧辨支機。

title:奉和太子納妃太平公主出降三首 一
authors:裴守真
paragraphs:
瑜珮升青殿，穠華降紫微。
還如桃李發，更似鳳皇飛。
金屋真離象，瑤臺起婺徽。
綵纓紛碧坐，[繢]羽泛褕衣。

title:奉和太子納妃太平公主出降三首 二
authors:裴守真
paragraphs:
雲路移彤輦，天津轉明鏡。
仙珠照乘歸，寶月重輪映。
望園嘉宴洽，主第歡娛盛。
絲竹揚帝熏，簪裾奉宸慶。

title:奉和太子納妃太平公主出降三首 三
authors:裴守真
paragraphs:
藂雲靄曉光，湛露晞朝陽。
天文天景麗，睿藻睿詞芳。
玉庭散秋色，銀宮生夕涼。
太平超邃古，萬壽樂無疆。

title:奉和聖製過溫湯
authors:楊思玄
paragraphs:
豐城觀漢迹，溫谷幸秦餘。
地接幽王壘，塗分鄭國渠。
風威肅文衛，日彩鏡雕輿。
遠岫凝氛重，寒叢對影疎。
迴瞻漢章闕，佳氣滿宸居。

title:奉和別魯王
authors:楊思玄
paragraphs:
元王詩傳博，文后寵靈優。
鶴蓋動宸眷，龍章送遠遊。
函關疏別道，灞岸引行舟。
北林分苑樹，東流溢御溝。
鳥聲含羽碎，騎影曳花浮。
聖澤九垓普，天文七曜周。
方圖獻雅樂，簪帶奉鳴球。

title:奉和聖製過溫湯
authors:王德真
paragraphs:
握圖開萬宇，屬聖啓千年。
驪阜疏緹騎，驚鴻映綵旃。
玉霜鳴鳳野，金陣藻龍川。
祥煙聚危岫，德水溢飛泉。
停輿興睿覽，還舉大風篇。

title:奉和聖製過溫湯
authors:鄭義真
paragraphs:
洛川方駐蹕，豐野暫停鑾。
湯泉恆獨涌，溫谷豈知寒。
漏鼓依巖畔，相風出樹端。
嶺煙遙聚草，山月迥臨鞍。
日用誠多幸，天文遂仰觀。

title:奉和展禮岱宗塗經濮濟
authors:蕭楚材
paragraphs:
拂漢星旗轉，分霄日羽明。
將追會阜跡，更勒岱宗銘。
林戈咽濟岸，獸鼓震河庭。
葉箭凌寒矯，鳥弓望曉驚。
已降汾水作，仍深迎渭情。

title:奉和展禮岱宗塗經濮濟
authors:薛克構
paragraphs:
龍圖冠胥陸，鳳駕指云亭。
非煙泛濟浦，綠字啓河汀。
畫裳晨應月，文戟曙分星。
四田巡揖禮，三驅道契經。
行欣奉萬歲，竊抃偶千齡。

title:日暮望涇水
authors:徐珩
paragraphs:
導源徑隴阪，屬汭貫嬴都。
下瀨波常急，迴圻溜亦紆。
毒流秦卒斃，泥糞漢田腴。
獨有迷津客，懷歸軫暮途。

title:贈韓思彥
authors:賀遂亮
paragraphs:
意氣百年內，平生一寸心。
欲交天下士，未面已虛襟。
君子重名義，直道冠衣簪。
風雲行可託，懷抱自然深。
落霞靜霜景，墜葉下風林。
若上南登岸，希訪北山岑。

title:酬賀遂亮
authors:韓思彥
paragraphs:
古人一言重，嘗謂百年輕。
今投歡會面，顧盼盡平生。
簪裾非所託，琴酒冀相倂。
累日同游處，通宵欵素誠。
霜飄知柳脆，雪冒覺松貞。
願言何所道，幸得歲寒名。

title:自御史左授山陽丞
authors:魏求己
paragraphs:
朝昇照日檻，夕次下烏臺。
風竿一眇邈，月樹幾裴回。
翼向高標斂，聲隨下調哀。
懷燕首自白，非是爲年催。

title:贈右臺監察鄧茂遷左臺殿中
authors:劉懷一
paragraphs:
惟昔參多士，無雙仰異才。
鷹鸇同效逐，鵷鷺忝游陪。
入仕光三命，遷榮歷二臺。
隔牆欽素躅，對問限清埃。
紫署春光早，蘭闈曙色催。
誰言夕鳥至，空想鄧林隈。

title:湘川新曲二首 一
authors:杜易簡
paragraphs:
昭潭深無底，橘洲淺而浮。
本欲凌波去，翻爲目成留。
願君稍弭檝，無令賤妾羞。

title:湘川新曲二首 二
authors:杜易簡
paragraphs:
二八相招攜，采菱渡前谿。
弱腕隨橈起，纖腰向舸低。
自解看花笑，憎聞染竹啼。

title:落成會詠一首
authors:陳元光
paragraphs:
泉潮天萬里，一鎮屹天中。
筮宅龍鍾地，承恩燕翼宮。
環堂巍嶽秀，帶礪大江雄。
輪奐雲霄望，晶華日月通。
凌煙喬木茂，獻寶介圭崇。
昆俊歌常棣，民和教即戎。
盤庚遷美士，陶侃效兼庸。
設醴延張老，開軒禮呂蒙。
無孤南國仰，庶補聖皇功。

title:示珦
authors:陳元光
paragraphs:
恩銜楓陛渥，策向桂淵弘。
載筆沿儒習，持弓纘祖風。
祛災勦猛虎，溥德翊飛龍。
日閱書開士，星言駕勸農。
勤勞思命重，戲謔逐時空。
百粵霧紛滿，諸戎澤普通。
願言加壯努，勿坐鬢霜蓬。

title:太母魏氏半徑題石
authors:陳元光
paragraphs:
喬岳標仙蹟，玄扃妥壽姬。
烏號非嶺海，鶴仰向京師。
繫牒公侯裔，懸弧將相兒。
清貞蜚簡籍，規範肅門楣。
萬里提兵路，三年報母慈。
劒埋龍守壤，石臥虎司碑。
憂闋情猶結，祥回禫屆期。
竹符忠介凜，桐杖孝思淒。
許史峋嶙篆，曹侯感舊詩。
鴻濛山暝啓，駿彩德昭垂。
華表瑤池冥，清漳玉樹枝。
昭題盟岳瀆，展墓慶重熙。

title:和陳元光平潮寇詩
authors:許天正
paragraphs:
抱磴從天上，驅車返嶺東。
氣昂無醜虜，策妙詘羣雄。
飛絮隨風散，餘氛響日鎔。
長戈收百甲，聚騎破千重。
落劒惟戎首，游繩繫脅從。
四野無堅壁，羣生未化融。
龍湖膏澤下，早晚徧枯窮。

title:詠牛應制
authors:許圉師
paragraphs:
逸足還同驥，奇毛自偶麟。
欲知花跡遠，雲影入天津。

title:荅戶部員外賀遂涉戲贈
authors:趙謙光
paragraphs:
錦帳隨情設，金鑪任意熏。
惟愁員外署，不應列星文。

title:送蘇尚書赴益州
authors:鄭惟忠
paragraphs:
離憂將歲盡，歸望逐春來。
庭花如有意，留豔待人開。

title:詠燕
authors:張鷟
paragraphs:
變石身猶重，銜泥力尚微。
從來赴甲第，兩起一雙飛。

title:嶺外守歲
authors:李福業
paragraphs:
冬去更籌盡，春隨斗柄迴。
寒暄一夜隔，客鬢兩年催。

title:奉和進船洛水應制
authors:薛眘惑
paragraphs:
禁園紆睿覽，仙櫂叶宸遊。
洛北風花樹，江南彩畫舟。
榮生蘭蕙草，春入鳳皇樓。
興盡離宮暮，煙光起夕流。

title:奉和九月九日應制
authors:賀敱
paragraphs:
商飆凝素籥，玄覽賁黃圖。
曉霜驚斷雁，晨吹結栖烏。
寒花低岸菊，涼葉下庭梧。
澤宮申舊典，相圃叶前模。
玉砌分雕戟，金溝轉鏤衢。
帶星飛夏箭，映月上軒弧。
慶展簪裾洽，恩融雨露濡。
天文發丹篆，寶思掩玄珠。
承歡徒抃舞，負弛竊忘軀。

title:奉和聖製夏日遊石淙山
authors:狄仁傑
paragraphs:
宸暉降望金輿轉，仙路崢嶸碧澗幽。
羽杖遙臨鸞鶴駕，帷宮直坐鳳麟洲。
飛泉灑液恆疑雨，密樹含涼鎮似秋。
老臣預陪懸圃宴，餘年方共赤松遊。

title:修書院學士奉勅宴梁王宅
authors:魏元忠
paragraphs:
大君敦宴賞，萬乘下梁園。
酒助閑平樂，人霑雨露恩。
榮光開帳殿，佳氣滿旌門。
願陪南岳壽，長奉北宸樽。

title:銀潢宮侍宴應制
authors:魏元忠
paragraphs:
別殿秋雲上，離宮夏景移。
寒風生玉樹，涼氣下瑤池。
塹花仍吐葉，巖木尚抽枝。
願奉南山壽，千秋長若斯。

title:折楊柳
authors:韋承慶
paragraphs:
萬里邊城地，三春楊柳節。
葉似鏡中眉，花如關外雪。
征人遠鄉思，倡婦高樓別。
不忍擲年華，含情寄攀折。

title:寒食應制
authors:韋承慶
paragraphs:
鳳城春色晚，龍禁早暉通。
舊火收槐燧，餘寒入桂宮。
鶯啼正隱葉，雞鬬始開籠。
藹藹瑤山滿，仙歌始樂風。

title:凌朝浮江旅思
authors:韋承慶
paragraphs:
天晴上初日，春水送孤舟。
山遠疑無樹，潮平似不流。
岸花開且落，江鳥沒還浮。
羈望傷千里，長歌遣四愁。

title:直中書省
authors:韋承慶
paragraphs:
清切鳳皇池，扶疎雞樹枝。
唯應集鸞鷺，何爲宿羈雌。
大造乾坤闢，深恩雨露垂。
昆蚑皆含養，駑駘亦驅馳。
木偶翻爲用，芝泥忽濫窺。
九思空自勉，五字本無施。
徒喜逢千載，何階荅二儀。
螢光向日盡，蚊力負山疲。
禁宇庭除闊，閑宵鐘箭移。
暗花臨戶發，殘月下簾欹。
白髮隨年改，丹心爲主披。
命將時共泰，言與行俱危。
寄謝巢由客，堯年正在斯。

title:南行別弟
authors:韋承慶
paragraphs:
澹澹長江水，悠悠遠客情。
落花相與恨，到地一無聲。

title:南中詠雁
authors:韋承慶
paragraphs:
萬里人南去，三春雁北飛。
不知何歲月？得與爾同歸。

title:江樓
authors:韋承慶
paragraphs:
獨酌芳春酒，登樓已半曛。
誰驚一行雁，衝斷過江雲。

title:凝碧池侍宴看競渡應制
authors:李懷遠
paragraphs:
上苑清鑾路，高居重豫遊。
前對芙蓉沼，傍臨杜若洲。
地如玄扈望，波似洞庭秋。
列筵飛翠斝，分曹戲鷁舟。
湍高櫂影沒，岸近榜歌遒。
舞曲依鸞殿，簫聲下鳳樓。
忽聞天上樂，疑逐海查流。

title:奉和九月九日登慈恩寺浮圖應制
authors:崔日用
paragraphs:
紫宸歡每洽，紺殿法初隆。
菊泛延齡酒，蘭吹解慍風。
咸英調正樂，香梵徧秋空。
臨幸浮天瑞，重陽日再中。

title:奉和聖製送張說巡邊
authors:崔日用
paragraphs:
軒相推風后，周官重夏卿。
廟謀能允迪，韜略又縱橫。
吉日四黃馬，宣王六月兵。
擬清雞鹿塞，先指朔方城。
列將懷威撫，匈奴畏盛名。
去當推轂送，來佇出郊迎。
絕漠蓬將斷，華筵槿正榮。
壯心看舞劒，別緒應懸旌。
睿錫承優旨，乾文復寵行。
暫勞期永逸，赫矣振天聲。

title:奉和立春遊苑迎春應制
authors:崔日用
paragraphs:
乘時迎氣正璿衡，灞滻煙氛向晚清。
剪綺裁紅妙春色，宮梅殿柳識天情。
瑤筐綵燕先呈端，金縷晨雞未學鳴。
聖澤陽和宜宴樂，年年捧日向東城。

title:奉和聖製春日幸望春宮應制
authors:崔日用
paragraphs:
東郊風物正熏馨，素滻鳧鷖戲綠汀。
鳳閣斜通平樂觀，龍旂直逼望春亭。
光風搖動蘭英紫，淑氣依遲柳色青。
渭浦明晨修禊事，羣公傾賀水心銘。

title:奉和人日重宴大明宮恩賜綵縷人勝應制
authors:崔日用
paragraphs:
新年宴樂坐東朝，鐘鼓鏗鍠大樂調。
金屋瑤筐開寶勝，花箋綵筆頌春椒。
曲池苔色冰前液，上苑梅香雪裏嬌。
宸極此時飛聖藻，微臣竊抃預聞韶。

title:奉和聖製龍池篇
authors:崔日用
paragraphs:
龍興白水漢興符，聖主時乘運斗樞。
岸上䒠茸五花樹，波中的皪千金珠。
操環昔聞迎夏啓，發匣先來瑞有虞。
風色雲光隨隱見，赤雲神化象江湖。

title:夜宴安樂公主宅
authors:崔日用
paragraphs:
銀燭金屏坐碧堂，只言河漢動神光。
主家盛時歡不極，才子能歌夜未央。

title:餞唐永昌
authors:崔日用
paragraphs:
洛陽桴鼓今不鳴，朝野咸推重太平。
冬至冰霜俱怨別，春來花鳥若爲情。

title:奉和送金城公主適西蕃
authors:崔日用
paragraphs:
聖后經綸遠，謀臣計畫多。
受降追漢策，築館計戎和。
俗化烏孫壘，春生積石河。
六龍今出餞，雙鶴願爲歌。

title:句
authors:崔日用
paragraphs:
彼名流兮左氏癖，意玄遠兮冠今夕。

title:奉和人日清暉閣宴羣臣遇雪應制
authors:宗楚客
paragraphs:
窈窕神仙閣，參差雲漢間。
九重中葉啓，七日早春還。
太液天爲水，蓬萊雪作山。
今朝上林樹，無處不堪攀。

title:安樂公主移入新宅侍宴應制
authors:宗楚客
paragraphs:
星橋他日創，仙牓此時開。
馬向鋪錢埒，簫聞弄玉臺。
人同衛叔美，客似長卿才。
借問遊天漢，誰能取石回。

title:正月晦日侍宴滻水應制賦得長字
authors:宗楚客
paragraphs:
御輦出明光，乘流泛羽觴。
珠胎隨月減，玉漏與年長。
寒盡梅猶白，風遲柳未黃。
日斜旌騎轉，休氣滿林塘。

title:奉和幸上陽宮侍宴應制
authors:宗楚客
paragraphs:
紫庭金鳳闕，丹禁玉雞川。
似立蓬瀛上，疑遊崑閬前。
鳥將歌合轉，花共錦爭鮮。
湛露飛堯酒，熏風入舜弦。
水光搖落日，樹色帶晴煙。
向夕迴琱輦，佳氣滿巖泉。

title:奉和幸安樂公主山莊應制
authors:宗楚客
paragraphs:
玉樓銀牓枕嚴城，翠蓋紅旂列禁營。
日映層巖圖畫色，風搖雜樹管弦聲。
水邊重閣含飛動，雲裏孤峰類削成。
幸覩八龍遊閬苑，無勞萬里訪蓬瀛。

title:奉和聖製喜雪應制
authors:宗楚客
paragraphs:
飄飄瑞雪下山川，散漫輕飛集九埏。
似絮還飛垂柳陌，如花更繞落梅前。
影隨明月團紈扇，聲將流水雜鳴弦。
共荷神功萬庾積，終朝聖壽百千年。

title:句
authors:宗楚客
paragraphs:
竹町羅千衛，蘭莛降兩宮。
七萃鑾輿動，千年瑞檢開。
綵旗臨鳳闕，翠幕遶龜津。

title:奉和九日幸臨渭亭登高應制得暉字
authors:蘇瓌
paragraphs:
重陽早露晞，睿賞瞰秋磯。
菊氣先熏酒，萸香更襲衣。
清切絲桐會，縱橫文雅飛。
恩深荅效淺，留醉奉宸暉。

title:興慶池侍宴應制
authors:蘇瓌
paragraphs:
金闕平明宿霧收，瑤池式宴俯清流。
瑞鳳飛來隨帝輦，祥魚出戲躍王舟。
帷齊綠樹當筵密，蓋轉緗荷接岸浮。
如臨竊比微臣懼，若濟叨陪聖主遊。

title:奉和聖製燭龍齋祭
authors:張九齡
paragraphs:
上帝臨下，鑒亦有光。
孰云陰隲，惟聖克彰。
六月徂暑，四郊愆陽。
我后其勤，告于壇場。
精意允溢，羣靈鼓舞。
蔚兮朝雲，沛然時雨。
雨我原田，亦既有年。
燭龍煌煌，明宗報祀。
于以助之，天人帝子。
聞詩有訓，國風茲始。

title:奉和聖製喜雨
authors:張九齡
paragraphs:
艱我稼穡，載育載亭。
隨物應之，曷聖與靈。
謂我何憑，惟德之馨。
誰云天遠，以誠必至。
太清無雲，羲和頓轡。
于斯烝人，瞻彼非覬。
陰冥倏忽，沛澤咸洎。
何以致之，我后之感。
無皐無隰，黍稷黯黯。
無卉無木，敷芬黮黤。
黃龍勿來，鳴鳥不思。
人和年豐，皇心則怡。
豈與周宣，雲漢徒詩。

title:南郊文武出入舒和之樂
authors:張九齡
paragraphs:
祝史辭正，人神慶叶。
福以德昭，享以誠接。
六變云備，百禮斯浹。
祀事孔明，祚流萬葉。

title:奉和聖製幸晉陽宮
authors:張九齡
paragraphs:
隋季失天策，萬方罹凶殘。
皇祖稱義旗，三靈皆獲安。
聖期將申錫，王業成艱難。
盜移未改命，曆在終履端。
彼汾惟帝鄉，雄都信鬱盤。
一月朔巡狩，羣后陪清鑾。
霸跡在沛庭，舊儀覩漢官。
唐風思何深？舜典敷更寬。
戶蒙枌榆復，邑爭牛酒歡。
緬惟翦商後，豈獨微禹歎。
三后既在天，萬年斯不刊。
尊祖實我皇，天文皆仰觀。

title:奉和聖製次成皐先聖擒建德之所
authors:張九齡
paragraphs:
天命誠有集，王業初惟艱。
翦商自文祖，夷項在茲山。
地識斬蛇處，河臨飲馬間。
威加昔運往，澤流今聖還。
尊祖頌先烈，賡歌安用攀。
紹成即我后，封岱出天關。

title:奉和聖製賜諸州刺史以題座右
authors:張九齡
paragraphs:
聖人合天德，洪覆在元元。
每勞蒼生念，不以黃屋尊。
興化俟羣辟，擇賢守列藩。
得人此爲盛，咨岳今復存。
降鑒引君道，殷勤啓政門。
容光無不照，有象必爲言。
成憲知所奉，致理歸其根。
肅肅稟玄猷，煌煌戒朱軒。
豈徒任遇重，兼爾宴錫繁。
載聞勵臣節，持答明主恩。

title:奉和聖製送十道採訪使及朝集使
authors:張九齡
paragraphs:
三年一上計，萬國趨河洛。
課最力已陳，賞延恩復博。
垂衣深共理，改瑟其咸若。
首路迴竹符，分鑣揚木鐸。
戒程有攸往，詔餞無淹泊。
昭晰動天文，殷勤在人瘼。
持久望茲念，克終期所託。
行矣當自強，春耕庶秋獲。

title:奉和聖製謁玄元皇帝廟齋
authors:張九齡
paragraphs:
興運昔有感，建祠北山巔。
雲雷初締構，日月今悠然。
紫氣尚蓊鬱，玄元如在焉。
迨茲事追遠，輪奐復增鮮。
洞府香林處，齋壇清漢邊。
吾君乃尊祖，夙駕此留連。
樂動人神會，鐘成律度圓。
笙歌下鸞鶴，芝朮萃靈仙。
曾是福黎庶，豈唯味虛玄。
賡歌徒有作，微薄謝昭宣。

title:巫山高
authors:張九齡
paragraphs:
巫山與天近，煙景長青熒。
此中楚王夢，夢得神女靈。
神女去已久，雲雨空冥冥。
唯有巴猿嘯，哀音不可聽。

title:和黃門盧監望秦始皇陵
authors:張九齡
paragraphs:
秦帝始求仙，驪山何遽卜。
中年既無效，茲地所宜復。
徒役如雷奔，珍怪亦雲蓄。
黔首無寄命，赭衣相追逐。
人怨神亦怒，身死宗遂覆。
土崩失天下，龍鬬入函谷。
國爲項籍屠，君同華元戮。
始掘既由楚，終焚乃因牧。
上宰議揚賢，中阿感桓速。
一聞過秦論，載懷空杼軸。

title:酬周判官巡至始興會改秘書少監見貽之作兼呈耿廣州
authors:張九齡
paragraphs:
惟昔遷樂土，迨今已重世。
陰慶荷先德，素風慙後裔。
唯益梓桑恭，豈稟山川麗。
于時初自勉，揆己無兼濟。
瘠土資勞力，良書啓蒙蔽。
一探石室文，再擢金門第。
既起南宮草，復掌西掖制。
過舉及小人，便蕃在中歲。
亞司河海秩，轉牧江湖澨。
勿謂符竹輕，但覺涓塵細。
一麾尚云忝，十駕宜求稅。
心息已如灰，跡牽且爲贅。
忽捧天書委，將革海隅弊。
朝聞循誠節，夕飲蒙瘴癘。
義疾恥無勇，盜憎攻亦銳。
葵藿是傾心，豺狼何反噬。
履險甘所受，勞賢恧相曳。
攬轡但荒服，循陔便私第。
嘉慶始獲申，恩華復相繼。
無庸我先舉，同事君猶滯。
當推奉使績，且結拜親契。
更延懷安旨，曾是慮危際。
善謀雖若茲，至理焉可替。
所杖有神道，況承明主惠。

title:和吏部李侍郎見示秋夜望月憶諸侍郎之什其卒章有前後行之戲因命僕繼作
authors:張九齡
paragraphs:
清秋發高興，涼月復閑宵。
光逐露華滿，情因水鏡搖。
同時亦所見，異路無相招。
美景向空盡，歡言隨事銷。
忽聽金華作，誠如玉律調。
南宮尚爲後，東觀何其遼。
名數雖云隔，風期幸未遙。
今來重餘論，懷此更終朝。

title:登南嶽事畢謁司馬道士
authors:張九齡
paragraphs:
將命祈靈嶽，迴策詣真士。
絕跡尋一徑，異香聞數里。
分庭八桂樹，肅容兩童子。
入室希把袖，登牀願啓齒。
誘我棄智訣，迨茲長生理。
吸精反自然，鍊藥求不死。
斯言眇霄漢，顧余嬰紛滓。
相去九牛毛，慙歎知何已。

title:九月九日登龍山
authors:張九齡
paragraphs:
郡庭常窘束，涼野求昭曠。
楚客凜秋時，桓公舊臺上。
清明風日好，歷落江山望。
極遠何蕭條，中留坐惆悵。
東彌夏首闊，西拒荆門壯。
夷險雖異時，古今豈殊狀。
先賢杳不接，故老猶可訪。
投弔傷昔人，揮斤感前匠。
自爲本疎散，未始忘幽尚。
際會非有欲，往來是无妄。
爲邦復多幸，去國殊遷放。
且汎籬下菊，還聆郢中唱。
灌園亦何爲，於陵乃逃相。

title:登郡城南樓
authors:張九齡
paragraphs:
閉閣幸無事，登樓聊永日。
雲霞千里開，洲渚萬形出。
澹澹澄江漫，飛飛度鳥疾。
邑人半艫艦，津樹多楓橘。
感別時已屢，憑眺情非一。
遠懷不我同，孤興與誰悉。
平生本單緒，邂逅承優秩。
謬忝爲邦寄，多慙理人術。
駑鉛雖自勉，倉廩素非實。
陳力倘無効，謝病從芝朮。

title:歲初巡屬縣登高安南樓言懷
authors:張九齡
paragraphs:
山城本孤峻，憑高結層軒。
江氣偏宜早，林英粲已繁。
餘滋含宿霽，衆妍在朝暾。
拂衣釋簿領，伏檻遺紛喧。
深俯東溪澳，遠延南山樊。
歸雲納前嶺，去鳥投遙村。
目盡有餘意，心惻不可諼。
朅來彭蠡澤，載經敷淺原。
春及但生思，時哉無與言。
不才叨過舉，唯力酬明恩。
美化猶寂蔑，迅節徒飛奔。
雖無成立効，庶以去思論。
行復徇孤迹，亦云吾道存。

title:秋晚登樓望南江入始興郡路
authors:張九齡
paragraphs:
潦收沙衍出，霜降天宇晶。
伏檻一長眺，津途多遠情。
思來江山外，望盡煙雲生。
滔滔不自辨，役役且何成。
我來颯衰鬢，孰云飄華纓。
櫪馬苦踡跼，籠禽念遐征。
歲陰向晼晚，日夕空屏營。
物生貴得性，身累由近名。
內顧覺今是，追歎何時平。

title:登古陽雲臺
authors:張九齡
paragraphs:
庭樹日衰颯，風霜未云已。
駕言遣憂思，乘興求相似。
楚國茲故都，蘭臺有餘址。
傳聞襄王世，仍立巫山祀。
方此全盛時，豈無嬋娟子。
色荒神女至，魂蕩宮觀啓。
蔓草今如積，朝雲爲誰起。

title:與生公尋幽居處
authors:張九齡
paragraphs:
同方久厭俗，相與事遐討。
及此雲山去，窅然巖徑好。
疑入武陵源，如逢漢陰老。
清諧欣有得，幽閑歘盈抱。
我本玉階侍，偶訪金仙道。
茲焉求卜築，所過皆神造。
歲晚林始敷，日晏崖方杲。
不種緣嶺竹，豈植臨潭草。
即途可淹留，隨日成黼藻。
期爲靜者說，曾是終焉保。
今爲簡書畏，秖令歸思浩。

title:與生公遊石窟山
authors:張九齡
paragraphs:
探秘孰云遠，忘懷復爾同。
日尋高深意，宛是神仙中。
躋險搆靈室，詭制非人功。
潛洞黝無底，殊庭忽似夢。
豈如武安鑿，自若茅山通。
造物良有寄，嬉遊迺愜衷。
猶希咽玉液，從此昇雲空。
咄咄共攜手，泠然且馭風。

title:郡舍南有園畦雜樹聊以永日
authors:張九齡
paragraphs:
爲郡久無補，越鄉空復深。
苟能秉素節，安用叨華簪。
却步園畦裏，追吾野逸心。
形骸拘俗吏，光景賴閑林。
內訟誠知止，外言猶匪忱。
成蹊謝李徑，衞足感葵陰。
榮達豈不偉，孤生非所任。
江城何寂歷，秋樹亦蕭森。
下有北流水，上有南飛禽。
我願從歸翼，無然坐自沈。

title:臨泛東湖
authors:張九齡
paragraphs:
郡庭日休暇，湖曲邀勝踐。
樂職在中和，靈心挹上善。
乘流坐清曠，舉目眺悠緬。
林與西山重，雲因北風卷。
晶明畫不逮，陰影鏡無辨。
晚秀復芬敷，秋光更遙衍。
萬族紛可佳，一遊豈能展。
羇孤忝邦牧，顧己非時選。
梁公世不容，長孺心亦褊。
永念出籠縶，常思退疲蹇。
歲徂風露嚴，日恐蘭苕剪。
佳辰不可得，良會何其鮮。
罷興還江城，閉關聊自遣。

title:始興南山下有林泉嘗卜居焉荆州臥病有懷此地
authors:張九齡
paragraphs:
出處各有在，何者爲陸沈。
幸無迫賤事，聊可祛迷襟。
世路少夷坦，孟門未嶇嶔。
多慙入火術，常惕履冰心。
一跌不自保，萬全焉可尋。
行行念歸路，眇眇惜光陰。
浮生如過隙，先達已吾箴。
敢忘丘山施，亦云年病侵。
力衰在所養，時謝良不任。
但憶舊棲息，願言遂窺臨。
雲間日孤秀，山下面清深。
蘿蔦自爲幄，風泉何必琴。
歸此老吾老，還當日千金。

title:晨坐齋中偶而成詠
authors:張九齡
paragraphs:
寒露潔秋空，遙山紛在矚。
孤頂乍修聳，微雲復相續。
人茲賞地偏，鳥亦愛林旭。
結念憑幽遠，撫躬曷羈束。
仰霄謝逸翰，臨路嗟疲足。
徂歲方暌攜，歸心亟躑躅。
休閑倘有素，豈負南山曲。

title:詠史
authors:張九齡
paragraphs:
大德始無頗，中智是所是。
居然已不一，況乃務相詭。
小道致泥難，巧言因萋毀。
穰侯或見遲，蘇生得陰揣。
輕既長沙傅，重亦邊郡徙。
勢傾不幸然，跡在胡寧爾。
滄溟所爲大，江漢日來委。
灃水雖復清，魚鼈豈游此。
賢哉有小白，讎中有管氏。
若人不世生，悠悠多如彼。

title:龍門旬宴得月字韻
authors:張九齡
paragraphs:
恩華逐芳歲，形勝兼韶月。
中席傍魚潭，前山倚龍闕。
花迎妙妓至，鳥避仙舟發。
宴賞良在茲，再來情不歇。

title:驪山下逍遙公舊居游集
authors:張九齡
paragraphs:
君子體清尚，歸處有兼資。
雖然經濟日，無忘幽棲時。
卜居舊何所，休澣嘗來茲。
岑寂罕人至，幽深獲我思。
松澗聆遺風，蘭林覽餘滋。
往事誠已矣，道存猶可追。
遺子後黃金，作歌先紫芝。
明德有自來，奕世皆秉彝。
豈與磻溪老，崛起周太師。
我心希碩人，逮此問元龜。
怊悵既懷遠，沈吟亦省私。
已云寵祿過，況在華髮衰。
軒蓋有迷復，丘壑無磷緇。
感物重所懷，何但止足斯。

title:雜詩五首 一
authors:張九齡
paragraphs:
孤桐亦胡爲，百尺傍無枝。
疎陰不自覆，修幹欲何施。
高岡地復迥，弱植風屢吹。
凡鳥已相噪，鳳皇安得知。

title:雜詩五首 二
authors:張九齡
paragraphs:
蘿蔦必有託，風霜不能落。
酷在蘭將蕙，甘從葵與藿。
運命雖爲宰，寒暑自回薄。
悠悠天地間，委順無不樂。

title:雜詩五首 三
authors:張九齡
paragraphs:
良辰不可遇，心賞更蹉跎。
終日塊然坐，有時勞者歌。
庭前攬芳蕙，江上託微波。
路遠無能達，憂情空復多。

title:雜詩五首 四
authors:張九齡
paragraphs:
湘水弔靈妃，斑竹爲情緒。
漢水訪遊女，解佩欲誰與。
同心不可見，異路空延佇。
浦上青楓林，津傍白沙渚。
行吟至落日，坐望秖愁予。
神物亦豈孤，佳期竟何許。

title:雜詩五首 五
authors:張九齡
paragraphs:
木直幾自寇，石堅亦他攻。
何言爲用薄，而與火膏同。
物類有固然，誰能取徑通。
纖纖良田草，靡靡唯從風。
日夜沐甘澤，春秋等芳叢。
生性苟不夭，香臭誰爲中。
道家貴至柔，儒生何固窮。
終始行一意，無乃過愚公。

title:感遇十二首 一
authors:張九齡
paragraphs:
蘭葉春葳蕤，桂華秋皎潔。
欣欣此生意，自爾爲佳節。
誰知林棲者，聞風坐相悅。
草木有本心，何求美人折。

title:感遇十二首 二
authors:張九齡
paragraphs:
幽林歸獨臥，滯慮洗孤清。
持此謝高鳥，因之傳遠情。
日夕懷空意，人誰感至精。
飛沈理自隔，何所慰吾誠。

title:感遇十二首 三
authors:張九齡
paragraphs:
魚游樂深池，鳥棲欲高枝。
嗟爾蜉蝣羽，薨薨亦何爲。
有生豈不化，所感奚若斯。
神理日微滅，吾心安得知。
浩歎楊朱子，徒然泣路岐。

title:感遇十二首 四
authors:張九齡
paragraphs:
孤鴻海上來，池潢不敢顧。
側見雙翠鳥，巢在三珠樹。
矯矯珍木巔，得無金丸懼。
美服患人指，高明逼神惡。
今我遊冥冥，弋者何所慕。

title:感遇十二首 五
authors:張九齡
paragraphs:
吳越數千里，夢寐今夕見。
形骸非我親，衾枕即鄉縣。
化蝶猶不識，川魚安可羨。
海上有仙山，歸期覺神變。

title:感遇十二首 六
authors:張九齡
paragraphs:
西日下山隱，北風乘夕流。
燕雀感昏旦，簷楹呼匹儔。
鴻鵠雖自遠，哀音非所求。
貴人棄疵賤，下士嘗殷憂。
衆情累外物，恕己忘內修。
感歎長如此，使我心悠悠。

title:感遇十二首 七
authors:張九齡
paragraphs:
江南有丹橘，經冬猶綠林。
豈伊地氣暖，自有歲寒心。
可以薦嘉客，奈何阻重深。
運命唯所遇，循環不可尋。
徒言樹桃李，此木豈無陰。

title:感遇十二首 八
authors:張九齡
paragraphs:
永日徒離憂，臨風懷蹇修。
美人何處所？孤客空悠悠。
青鳥跂不至，朱鱉誰云浮。
夜分起躑躅，時逝曷淹留。

title:感遇十二首 九
authors:張九齡
paragraphs:
抱影吟中夜，誰聞此歎息。
美人適異方，庭樹含幽色。
白雲愁不見，滄海飛無翼。
鳳皇一朝來，竹花斯可食。

title:感遇十二首 十
authors:張九齡
paragraphs:
漢上有游女，求思安可得。
袖中一札書，欲寄雙飛翼。
冥冥愁不見，耿耿徒緘憶。
紫蘭秀空蹊，皓露奪幽色。
馨香歲欲晚，感歎情何極。
白雲在南山，日暮長太息。

title:感遇十二首 十一
authors:張九齡
paragraphs:
我有異鄉憶，宛在雲溶溶。
憑此目不覯，要之心所鍾。
但欲附高鳥，安敢攀飛龍。
至精無感遇，悲惋填心胸。
歸來扣寂寞，人願天豈從。

title:感遇十二首 十二
authors:張九齡
paragraphs:
閉門跡羣化，憑林結所思。
嘯歎此寒木，疇昔乃芳蕤。
朝陽鳳安在，日暮蟬獨悲。
浩思極中夜，深嗟欲待誰。
所懷誠已矣，既往不可追。
鼎食非吾事，雲仙嘗我期。
胡越方杳杳，車馬何遲遲。
天壤一何異，幽嘿臥簾帷。

title:江上遇疾風
authors:張九齡
paragraphs:
疾風江上起，鼓怒揚煙埃。
白晝晦如夕，洪濤聲若雷。
投林鳥鎩羽，入浦魚曝鰓。
瓦飛屋且發，帆快檣已摧。
不知天地氣，何爲此喧豗。

title:南陽道中作
authors:張九齡
paragraphs:
登郢屬歲陰，及宛懵所適。
復聞東漢主，遺此南都迹。
佳氣藹厥初，霸圖紛在昔。
茲邦稱貴近，與世嘗薰赫。
遭遇感風雲，變衰空草澤。
不識鄧公樹，猶傳陰后石。
驅馬歷闉闍，荆榛翳阡陌。
事去物無象，感來心不懌。
懷古對窮秋，興言傷遠客。
眇默遵岐路，辛勤弊行役。
雲雁號相呼，林麕走自索。
顧憶徇書劍，未嘗安枕席。
豈暇墨突黔，空持遼豕白。
迷復期非遠，歸歟賞農隙。

title:湘中作
authors:張九齡
paragraphs:
湘流繞南嶽，絕目轉青青。
懷祿未能已，瞻途屢所經。
煙嶼宜春望，林猿莫夜聽。
永路日多緒，孤舟天復冥。
浮沒從此去，嗟嗟勞我形。

title:彭蠡湖上
authors:張九齡
paragraphs:
沿涉經大湖，湖流多行泆。
決晨趨北渚，逗浦已西日。
所適雖淹曠，中流且閑逸。
瑰詭良復多，感見乃非一。
廬山直陽滸，孤石當陰術。
一水雲際飛，數峰湖心出。
象類何交乣，形言豈深悉。
且知皆自然，高下無相恤。

title:入廬山仰望瀑布水
authors:張九齡
paragraphs:
絕頂有懸泉，喧喧出煙杪。
不知幾時歲，但見無昏曉。
閃閃青崖落，鮮鮮白日皎。
灑流濕行雲，濺沫驚飛鳥。
雷吼何噴薄，箭馳入窈窕。
昔聞山下蒙，今乃林巒表。
物情有詭激，坤元曷紛矯。
默然置此去，變化誰能了。

title:出爲豫章郡途次廬山東巖下
authors:張九齡
paragraphs:
茲山鎮何所，乃在澄湖陰。
下有蛟螭伏，上與虹蜺尋。
靈仙未始曠，窟宅何其深。
雙闕出雲峙，三宮入煙沈。
攀崖猶昔境，種杏非舊林。
想像終古跡，惆悵獨往心。
紛吾嬰世網，數載忝朝簪。
孤根自靡託，量力況不任。
多謝周身防，常恐橫議侵。
豈匪鵷鴻列，惕如泉壑臨。
迨茲刺江郡，來此滌塵襟。
有趣逢樵客，忘懷狎野禽。
棲閑義未果，用拙歡在今。
願言答休命，歸事丘中琴。

title:巡屬縣道中作
authors:張九齡
paragraphs:
春令夙所奉，駕言遵此行。
途中却郡掾，林下招村氓。
至邑無紛劇，來人但歡迎。
豈伊念邦政，爾實在時清。
短才濫符竹，弱歲起柴荆。
再入江村道，永懷山藪情。
矧逢陽節獻，默聽時禽鳴。
迹與素心別，感從幽思盈。
流芳日不待，夙志蹇無成。
知命且何欲，所圖唯退耕。
華簪極身泰，衰鬢慙木榮。
苟得不可遂，吾其謝世嬰。

title:夏日奉使南海在道中作
authors:張九齡
paragraphs:
緬然萬里露，赫曦三伏時。
飛走逃深林，流爍恐生疵。
行李豈無苦，而我方自怡。
肅事誠在公，拜慶遂及私。
展力慙淺效，銜恩感深慈。
且欲湯火蹈，況無鬼神欺。
朝發高山阿，夕濟長江湄。
秋瘴寧我毒，夏水胡不夷。
信知道存者，但問心所之。
呂梁有出入，乃覺非虛詞。

title:巡按自灕水南行
authors:張九齡
paragraphs:
理棹雖云遠，飲冰寧有惜。
況乃佳山川，怡然傲潭石。
奇峰岌前轉，茂樹隈中積。
猿鳥聲自呼，風泉氣相激。
目因詭容逆，心與清暉滌。
紛吾謬執簡，行郡將移檄。
即事聊獨歡，素懷豈兼適。
悠悠詠靡盬，庶以窮日夕。

title:使還都湘東作
authors:張九齡
paragraphs:
倉庚昨歸候，陽鳥今去時。
感物遽如此，勞生安可思。
養真無上格，圖進豈前期。
清節往來苦，壯容離別衰。
盛明非不遇，弱操自云私。
孤楫清川泊，征衣寒露滋。
風朝津樹落，日夕嶺猿悲。
牽役而無悔，坐愁秪自怡。
當須報恩已，終爾謝塵緇。

title:冬中至玉泉山寺屬窮陰冰閉崖谷無色及仲春行縣復往焉故有此作
authors:張九齡
paragraphs:
靈境信幽絕，芳時重暄妍。
再來及茲勝，一遇非無緣。
萬木柔可結，千花敷欲然。
松間鳴好鳥，竹下流清泉。
石壁開精舍，金光照法筵。
真空本自寂，假有聊相宣。
復此灰心者，仍追巢頂禪。
簡書雖有畏，身世亦相捐。

title:郢城西北有大古冢數十觀其封域多是楚時諸王而年代久遠不復可識唯直西有樊妃冢因後人爲植松柏故行路盡知之
authors:張九齡
paragraphs:
蘋藻生南澗，蕙蘭秀中林。
嘉名有所在，芳氣無幽深。
楚子初逞志，樊妃嘗獻箴。
能令更擇士，非直罷從禽。
舊國皆湮滅，先王亦莫尋。
唯傳賢媛隴，猶結後人心。
牢落山川意，蕭疎松柏陰。
破牆時直上，荒徑或斜侵。
惠問終不絕，風流獨至今。
千春思窈窕，黃鳥復哀音。

title:荆州作二首 一
authors:張九齡
paragraphs:
先達志其大，求意不約文。
士伸在知己，已況仕於君。
微誠夙所尚，細故不足云。
時來忽易失，事往良難分。
顧念凡近姿，焉欲殊常勳。
亦以行則是，豈必素有聞。
千慮且猶失，萬緒何其紛。
進士苟非黨，免相安得羣。
衆口金可鑠，孤心絲共棼。
意忠仗朋信，語勇同敗軍。
古劍徒有氣，幽蘭秪自薰。
高秩向所忝，於義如浮雲。

title:荆州作二首 二
authors:張九齡
paragraphs:
千載一遭遇，往賢所至難。
問余奚爲者，無階忽上摶。
明聖不世出，翼亮非苟安。
崇高自有配，孤陋何足干。
遇恩一時來，竊位三歲寒。
誰謂誠不盡，知窮力亦殫。
雖至負乘寇，初無挾術鑽。
浩蕩出江湖，翻覆如波瀾。
心傷不材樹，自念獨飛翰。
徇義在匹夫，報恩猶一餐。
況乃山海澤，效無毫髮端。
內訟已慙沮，積毀今摧殘。
胡爲復惕息，傷鳥畏虛彈。

title:在郡秋懷二首 一
authors:張九齡
paragraphs:
秋風入前林，蕭瑟鳴高枝。
寂寞遊子思，寤歎何人知。
宦成名不立，志存歲已馳。
五十而無聞，古人深所疵。
平生去外飾，直道如不羈。
未得操割效，忽復寒暑移。
物情自古然，身退毀亦隨。
悠悠滄江渚，望望白雲涯。
露下霜且降，澤中草離披。
蘭艾若不分，安用馨香爲。

title:在郡秋懷二首 二
authors:張九齡
paragraphs:
庭蕪生白露，歲候感遐心。
策蹇慙遠途，巢枝思故林。
小人恐致寇，終日如臨深。
魚鳥好自逸，池籠安所欽。
挂冠東都門，採蕨南山岑。
議道誠愧昔，覽分還愜今。
憮然憂成老，空爾白頭吟。

title:忝官二十年盡在內職及爲郡嘗積戀因賦詩焉
authors:張九齡
paragraphs:
江流去朝宗，晝夜茲不舍。
仲尼在川上，子牟存闕下。
聖達有由然，孰是無心者。
一郡苟能化，百城豈云寡。
愛禮誰爲羊，戀主吾猶馬。
感初時不載，思奮翼無假。
閑宇常自閉，沈心何用寫。
攬衣步前庭，登陴臨曠野。
白水生迢遞，清風寄瀟灑。
願言采芳澤，終朝不盈把。

title:二弟宰邑南海見羣鴈南飛因成詠以寄
authors:張九齡
paragraphs:
鴻雁自北來，嗷嗷度煙景。
常懷稻粱惠，豈憚江山永。
小大每相從，羽毛當自整。
雙鳧侶晨泛，獨鶴參宵警。
爲我更南飛，因書至梅嶺。

title:將發還鄉示諸弟
authors:張九齡
paragraphs:
歲陽亦頹止，林意日蕭摵。
云胡當此時，緬邁復爲客。
至愛孰能捨，名義來相迫。
負德良不貲，輸誠靡所惜。
一木逢廈構，纖塵願山益。
無力主君恩，寧利客卿璧。
去去榮歸養，憮然歎行役。

title:敘懷二首 一
authors:張九齡
paragraphs:
弱歲讀羣史，抗迹追古人。
被褐有懷玉，佩印從負薪。
志合豈兄弟，道行無賤貧。
孤根亦何賴，感激此爲鄰。

title:敘懷二首 二
authors:張九齡
paragraphs:
晚節從卑秩，岐路良非一。
既聞持兩端，復見挾三術。
木瓜誠有報，玉楮論無實。
已矣直躬者，平生壯圖失。
去去勿重陳，歸來茹芝朮。

title:題畫山水障
authors:張九齡
paragraphs:
心累猶不盡，果爲物外牽。
偶因耳目好，復假丹青妍。
嘗抱野間意，而迫區中緣。
塵事固已矣，秉意終不遷。
良工適我願，妙墨揮巖泉。
變化合羣有，高深侔自然。
置陳北堂上，倣像南山前。
靜無戶庭出，行已茲地偏。
萱草憂可樹，合歡忿益蠲。
所因本微物，況乃憑幽筌。
言象會自泯，意色聊自宣。
對玩有佳趣，使我心渺綿。

title:奉和聖製瑞雪篇
authors:張九齡
paragraphs:
萬年春，三朝日，上御明臺旅庭實。
初瑞雪兮霏微，俄同雲兮蒙密。
此時騷切陰風生，先過金殿有餘清。
信宿嬋娟飛雪度，能使玉人俱掩嫮。
皓皓樓前月初白，紛紛陌上塵皆素。
昨訝驕陽積數旬，始知和氣待迎新。
匪惟在人利，曾是扶天意。
天意豈云遙，雪下不崇朝。
皇情玩無斁，雪委方盈尺。
草樹紛早榮，京坻宛先積。
君恩誠謂何，歲稔復人和。
預數斯箱慶，應如此雪多。
朝冕旒兮載悅，想籉笠兮農節。
倚瑤琴兮或歌，續薰風兮瑞雪。
福浸昌，應尤盛，瑞雪年年常感聖。
願以柏梁作，長爲柳花詠。

title:奉和聖製溫泉歌
authors:張九齡
paragraphs:
有時神物待聖人，去後湯還冷，來時樹亦春。
今茲十月自東歸，羽斾逶迤上翠微。
溫谷葱葱佳氣色，離宮奕奕叶光輝。
臨渭川，近天邑。
浴日溫泉復在茲，羣仙洞府那相及。
吾君利物心，玄澤浸蒼黔。
漸漬神湯無疾苦，薰歌一曲感人深。

title:南郊太尉酌獻武舞作凱安之樂
authors:張九齡
paragraphs:
馨香惟后德，明命光天保。
肅祀崇聖靈，陳信表黃道。
玉戚初蹈厲，金匏既靜好。
介福何穰穰，精誠格穹昊。

title:奉和聖製經孔子舊宅
authors:張九齡
paragraphs:
孔門太山下，不見登封時。
徒有先王法，今爲明主思。
恩加萬乘幸，禮致一牢祠。
舊宅千年外，光華空在茲。

title:奉和聖製次瓊嶽韻
authors:張九齡
paragraphs:
山祗亦望幸，雲雨見靈心。
嶽館逢朝霽，關門解宿陰。
咸京天上近，清渭日邊臨。
我武因冬狩，何言是即禽。

title:奉和聖製送李尚書入蜀
authors:張九齡
paragraphs:
眷言感忠義，何有間山川。
徇節今如此，離情空復然。
皇心在勤恤，德澤委昭宣。
周月成功後，明年或勞還。

title:奉和聖製初出洛城
authors:張九齡
paragraphs:
東土淹龍駕，西人望翠華。
山川祗詢物，宮觀豈爲家。
十月回星斗，千官捧日車。
洛陽無怨思，巡幸更非賒。

title:奉和聖製途次陝州作
authors:張九齡
paragraphs:
馳道當河陝，陳詩問國風。
川原三晉別，襟帶兩京同。
後殿函關盡，前旌闕塞通。
行看洛陽陌，光景麗天中。

title:勅賜寧王池宴
authors:張九齡
paragraphs:
賢王有池館，明主賜春遊。
淑氣林間發，恩光水上浮。
徒慙和鼎地，終謝巨川舟。
皇澤空如此，輕生莫可酬。

title:天津橋東旬宴得歌字韻
authors:張九齡
paragraphs:
清洛象天河，東流形勝多。
朝來逢宴喜，春盡却妍和。
泉鮪歡時躍，林鶯醉裏歌。

title:上陽水窗旬宴得移字韻
authors:張九齡
paragraphs:
河漢非應到，汀洲忽在斯。
仍逢帝樂下，如逐海槎窺。
春賞時將換，皇恩歲不移。
今朝遊宴所，莫比天泉池。

title:折楊柳
authors:張九齡
paragraphs:
纖纖折楊柳，持此寄情人。
一枝何足貴，憐是故園春。
遲景那能久，芳菲不及新。
更愁征戍客，容鬢老邊塵。

title:剪綵
authors:張九齡
paragraphs:
姹女矜容色，爲花不讓春。
既爭芳意早，誰待物華真。
葉作參差發，枝從點綴新。
自然無限態，長在豔陽晨。

title:和崔黃門寓直夜聽蟬之作
authors:張九齡
paragraphs:
蟬嘶玉樹枝，向夕惠風吹。
幸入連宵聽，應緣飲露知。
思深秋欲近，聲靜夜相宜。
不是黃金飾，清香徒爾爲。

title:和姚令公從幸溫湯喜雪
authors:張九齡
paragraphs:
萬乘飛黃馬，千金狐白裘。
正逢銀霰積，如向玉京遊。
瑞色鋪馳道，花文拂綵旒。
還聞吉甫頌，不共郢歌儔。

title:立春日晨起對積雪
authors:張九齡
paragraphs:
忽對林亭雪，瑤華處處開。
今年迎氣始，昨夜伴春回。
玉潤窗前竹，花繁院裏梅。
東郊齋祭所，應見五神來。

title:三月三日申王園亭宴集
authors:張九齡
paragraphs:
稽亭追往事，睢苑勝前聞。
飛閣凌芳樹，華池落綵雲。
藉草人留酌，銜花鳥赴羣。
向來同賞處，惟恨碧林曛。

title:三月三日登龍山
authors:張九齡
paragraphs:
伊川與灞津，今日祓除人。
豈似龍山上，還同湘水濱。
衰顏憂更老，淑景望非春。
禊飲豈吾事，聊將偶俗塵。

title:和王司馬折梅寄京邑昆弟
authors:張九齡
paragraphs:
離別念同嬉，芬榮欲共持。
獨攀南國樹，遙寄北風時。
林惜迎春早，花愁去日遲。
還聞折梅處，更有棣華詩。

title:晚霽登王六東閣
authors:張九齡
paragraphs:
試上江樓望，初逢山雨晴。
連空青嶂合，向晚白雲生。
彼美要殊觀，蕭條見遠情。
情來不可極，日暮水流清。

title:蘇侍郎紫薇庭各賦一物得芍藥
authors:張九齡
paragraphs:
仙禁生紅藥，微芳不自持。
幸因清切地，還遇豔陽時。
名見桐君籙，香聞鄭國詩。
孤根若可用，非直愛華滋。

title:和黃門盧侍御詠竹
authors:張九齡
paragraphs:
清切紫庭垂，葳蕤防露枝。
色無玄月變，聲有惠風吹。
高節人相重，虛心世所知。
鳳皇佳可食，一去一來儀。

title:和韋尚書答梓州兄南亭宴集
authors:張九齡
paragraphs:
棠棣聞餘興，烏衣有舊遊。
門前杜城陌，池上曲江流。
暇日嘗繁會，清風詠阻修。
始知西峙嶽，同氣此相求。

title:答陳拾遺贈竹簪
authors:張九齡
paragraphs:
與君嘗此志，因物復知心。
遺我龍鍾節，非無玳瑁簪。
幽素宜相重，雕華豈所任。
爲君安首飾，懷此代兼金。

title:贈澧陽韋明府
authors:張九齡
paragraphs:
君有百鍊刃，堪斷七重犀。
誰開太阿匣，持割武城雞。
竟與尚書佩，遙應天子提。
何時遇操宰，當使玉如泥。

title:在洪州答綦毋學士
authors:張九齡
paragraphs:
旬雨不愆期，由來自若時。
爾無言郡政，吾豈欲天欺。
常念涓塵益，惟歡草樹滋。
課成非所擬，人望在東菑。

title:酬王六霽後書懷見示
authors:張九齡
paragraphs:
雲雨俱行罷，江天已洞開。
炎氛霽後滅，邊緒望中來。
作驥君垂耳，爲魚我曝鰓。
更憐湘水賦，還是洛陽才。

title:酬王六寒朝見詒
authors:張九齡
paragraphs:
賈生流寓日，揚子寂寥時。
在物多相背，唯君獨見思。
漁爲江上曲，雪作郢中詞。
忽枉兼金訊，長懷伐木詩。

title:林亭詠
authors:張九齡
paragraphs:
穿築非求麗，幽閑欲寄情。
偶懷因壤石，真意在蓬瀛。
苔益山文古，池添竹氣清。
從茲果蕭散，無事亦無營。

title:晨出郡舍林下
authors:張九齡
paragraphs:
晨興步北林，蕭散一開襟。
復見林上月，娟娟猶未沈。
片雲自孤遠，叢篠亦清深。
無事由來貴，方知物外心。

title:園中時蔬盡皆鋤理唯秋蘭數本委而不顧彼雖一物有足悲者遂賦二章 一
authors:張九齡
paragraphs:
場藿已成歲，園葵亦向陽。
蘭時獨不偶，露節漸無芳。
旨異菁爲蓄，甘非蔗有漿。
人多利一飽，誰復惜馨香。

title:園中時蔬盡皆鋤理唯秋蘭數本委而不顧彼雖一物有足悲者遂賦二章 二
authors:張九齡
paragraphs:
幸得不鋤去，孤苗守舊根。
無心羨旨蓄，豈欲近名園。
遇賞寧充佩，爲生莫礙門。
幽林芳意在，非是爲人論。

title:林亭寓言
authors:張九齡
paragraphs:
林居逢歲晏，遇物使情多。
蘅茝不時與，芬榮奈汝何。
更憐籬下菊，無如松上蘿。
因依自有命，非是隔陽和。

title:送使廣州
authors:張九齡
paragraphs:
家在湘源住，君今海嶠行。
經過正中道，相送倍爲情。
心逐書郵去，形隨世網嬰。
因聲謝遠別，緣義不緣名。

title:送姚評事入蜀各賦一物得卜肆
authors:張九齡
paragraphs:
蜀嚴化已久，沈冥空所思。
嘗聞賣卜處，猶憶下簾時。
驅傳應經此，懷賢倘問之。
歸來說往事，歷歷偶心期。

title:送竇校書見餞得雲中辨江樹
authors:張九齡
paragraphs:
江水天連色，無涯淨野氛。
微明岸傍樹，凌亂渚前雲。
舉棹形徐轉，登艫意漸分。
渺茫從此去，空復惜離羣。

title:餞王司馬入計同用洲字
authors:張九齡
paragraphs:
元僚行上計，舉餞出林丘。
忽望題輿遠，空思解榻遊。
別筵鋪柳岸，征棹倚蘆洲。
獨歎湘江水，朝宗向北流。

title:東湖臨泛餞王司馬
authors:張九齡
paragraphs:
南土秋雖半，東湖草未黃。
聊乘風日好，來汎芰荷香。
蘭棹無勞速，菱歌不厭長。
忽懷京洛去，難與共清光。

title:餞濟陰梁明府各探一物得荷葉
authors:張九齡
paragraphs:
荷葉生幽渚，芳華信在茲。
朝朝空此地，采采欲因誰。
但恐星霜改，還將蒲稗衰。
懷君美人別，聊以贈心期。

title:餞陳學士還江南同用徵字
authors:張九齡
paragraphs:
荷蓧旋江澳，銜杯餞霸陵。
別前林鳥息，歸處海煙凝。
風土鄉情接，雲山客念憑。
聖朝巖穴選，應待鶴書徵。

title:通化門外送別
authors:張九齡
paragraphs:
屢別容華改，長愁意緒微。
義將私愛隔，情與故人歸。
薄宦無時賞，勞生有事機。
離魂今夕夢，先繞舊林飛。

title:送楊道士往天台
authors:張九齡
paragraphs:
鬼谷還成道，天台去學仙。
行應松子化，留與世人傳。
此地煙波遠，何時羽駕旋？當須一把袂，城郭共依然。

title:送楊府李功曹
authors:張九齡
paragraphs:
平生屬良友，結綬望光輝。
何知人事拙，相與宦情非。
別路穿林盡，征帆際海歸。
居然已多意，況復兩鄉違。

title:送宛句趙少府
authors:張九齡
paragraphs:
解巾行作吏，尊酒謝離居。
修竹含清景，華池澹碧虛。
地將幽興愜，人與舊遊疎。
林下紛相送，多逢長者車。

title:送韋城李少府
authors:張九齡
paragraphs:
送客南昌尉，離亭西候春。
野花看欲盡，林鳥聽猶新。
別酒青門路，歸軒白馬津。
相知無遠近，萬里尚爲鄰。

title:送蘇主簿赴偃師
authors:張九齡
paragraphs:
我與文雄別，胡然邑吏歸。
賢人安下位，鷙鳥欲卑飛。
激節輕華冕，移官徇綵衣。
羨君行樂處，從此拜庭闈。

title:送廣州周判官
authors:張九齡
paragraphs:
海郡雄蠻落，津亭壯越臺。
城隅百雉映，水曲萬家開。
里樹桄榔出，時禽翡翠來。
觀風猶未盡，早晚使車回。

title:郡江南上別孫侍御
authors:張九齡
paragraphs:
雲嶂天涯盡，川途海縣窮。
何言此地僻，忽與故人同。
身負邦君弩，情紆御史驄。
王程不我駐，離思逐秋風。

title:道逢北使題贈京邑親知
authors:張九齡
paragraphs:
征驂稍靡靡，去國方遲遲。
路遶南登岸，情搖北上旗。
故人憐別日，旅雁逐歸時。

title:江上使風呈裴宣州耀卿
authors:張九齡
paragraphs:
江路與天連，風帆何淼然。
遙林浪出沒，孤舫鳥聯翩。
常愛千鈞重，深思萬事捐。
報恩非徇祿，還逐賈人船。

title:溪行寄王震
authors:張九齡
paragraphs:
山氣朝來爽，溪流日向清。
遠心何處愜，閑棹此中行。
叢桂林間待，羣鷗水上迎。
徒然適我願，幽獨爲誰情。

title:自豫章南還江上作
authors:張九齡
paragraphs:
歸去南江水，磷磷見底清。
轉逢空闊處，聊洗滯留情。
浦樹遙如待，江鷗近若迎。
津途別有趣，況乃濯吾纓。

title:將至岳陽有懷趙二
authors:張九齡
paragraphs:
湘岸多深林，青冥晝結陰。
獨無謝客賞，況復賈生心。
草色雖云發，天光或未臨。
江潭非所遇，爲爾白頭吟。

title:使還湘水
authors:張九齡
paragraphs:
歸舟宛何處，正值楚江平。
夕逗煙村宿，朝緣浦樹行。
于役已彌歲，言旋今愜情。
鄉郊尚千里，流目夏雲生。

title:初發道中寄遠
authors:張九齡
paragraphs:
日夜鄉山遠，秋風復此時。
舊聞胡馬思，今聽楚猿悲。
念別朝昏苦，懷歸歲月遲。
壯圖空不息，常恐髮如絲。

title:自湘水南行
authors:張九齡
paragraphs:
落日摧行舫，逶迤洲渚間。
雖云有物役，乘此更休閑。
暝色生前浦，清暉發近山。
中流澹容與，唯愛鳥飛還。

title:初入湘中有喜
authors:張九齡
paragraphs:
征鞍窮郢路，歸棹入湘流。
望鳥唯貪疾，聞猿亦罷愁。
兩邊楓作岸，數處橘爲洲。
却記從來意，翻疑夢裏遊。

title:耒陽溪夜行
authors:張九齡
paragraphs:
乘夕棹歸舟，緣源路轉幽。
月明看嶺樹，風靜聽溪流。
嵐氣船間入，霜華衣上浮。
猿聲雖此夜，不是別家愁。

title:江上
authors:張九齡
paragraphs:
長林何繚繞，遠水復悠悠。
盡日餘無見，爲心那不愁。
憶將親愛別，行爲主恩酬。
感激空如此，芳時屢已遒。

title:自彭蠡湖初入江
authors:張九齡
paragraphs:
江岫殊空闊，雲煙處處浮。
上來羣噪鳥，中去獨行舟。
牢落誰相顧，逶迤日自愁。
更將心問影，于役復何求。

title:赴使瀧峽
authors:張九齡
paragraphs:
溪路日幽深，寒空入兩嶔。
霜清百丈水，風落萬重林。
夕鳥聯歸翼，秋猿斷去心。
別離多遠思，況乃歲方陰。

title:湖口望廬山瀑布泉
authors:張九齡
paragraphs:
萬丈洪泉落，迢迢半紫氛。
奔飛流雜樹，灑落出重雲。
日照虹蜺似，天清風雨聞。
靈山多秀色，空水共氤氳。

title:湞陽峽
authors:張九齡
paragraphs:
行舟傍越岑，窈窕越溪深。
水闇先秋冷，山晴當晝陰。
重林間五色，對壁聳千尋。
惜此生遐遠，誰知造化心。

title:使至廣州
authors:張九齡
paragraphs:
昔年嘗不調，茲地亦邅回。
本謂雙鳧少，何知駟馬來。
人非漢使橐，郡是越王臺。
去去雖殊事，山川長在哉。

title:春江晚景
authors:張九齡
paragraphs:
江林多秀發，雲日復相鮮。
征路那逢此，春心益渺然。
興來秪自得，佳氣莫能傳。
薄暮津亭下，餘花滿客船。

title:與王六履震廣州津亭曉望
authors:張九齡
paragraphs:
明發臨前渚，寒來淨遠空。
水紋天上碧，日氣海邊紅。
景物紛爲異，人情賴此同。
乘槎自有適，非欲破長風。

title:初發曲江溪中
authors:張九齡
paragraphs:
溪流清且深，松石復陰臨。
正爾可嘉處，胡爲無賞心。
我由不忍別，物亦有緣侵。
自匪常行邁，誰能知此音。

title:旅宿淮陽亭口號
authors:張九齡
paragraphs:
日暮荒亭上，悠悠旅思多。
故鄉臨桂水，今夜渺星河。
暗草霜華發，空亭雁影過。
興來誰與晤，勞者自爲歌。

title:望月懷遠
authors:張九齡
paragraphs:
海上生明月，天涯共此時。
情人怨遙夜，竟夕起相思。
滅燭憐光滿，披衣覺露滋。
不堪盈手贈，還寢夢佳期。

title:秋夕望月
authors:張九齡
paragraphs:
清逈江城月，流光萬里同。
所思如夢裏，相望在庭中。
皎潔青苔露，蕭條黃葉風。
含情不得語，頻使桂華空。

title:詠燕
authors:張九齡
paragraphs:
海燕何微眇，乘春亦蹔來。
豈知泥滓賤，秪見玉堂開。
繡戶時雙入，華軒日幾回。
無心與物競，鷹隼莫相猜。

title:故刑部李尚書荆谷山集會
authors:張九齡
paragraphs:
嘗聞繼老耼，身退道彌耽。
結宇倚青壁，疎泉噴碧潭。
苔石隨人古，煙花寄酒酣。
山光紛向夕，歸興杜城南。

title:戲題春意
authors:張九齡
paragraphs:
一作江南守，江林三四春。
相鳴不及鳥，相樂喜關人。
日守朱絲直，年催華髮新。
淮陽秪有臥，持此度芳辰。

title:庭梅詠
authors:張九齡
paragraphs:
芳意何能早，孤榮亦自危。
更憐花蔕弱，不受歲寒移。
朝雪那相妬，陰風已屢吹。
馨香雖尚爾，飄蕩復誰知。

title:聽箏
authors:張九齡
paragraphs:
端居正無緒，那復發秦箏。
纖指傳新意，繁絃起怨情。
悠揚思欲絕，掩抑態還生。
豈是聲能感，人心自不平。

title:初秋憶金均兩弟
authors:張九齡
paragraphs:
江渚秋風至，他鄉離別心。
孤雲愁自遠，一葉感何深。
憂喜嘗同域，飛鳴忽異林。
青山西北望，堪作白頭吟。

title:秋懷
authors:張九齡
paragraphs:
感惜芳時換，誰知客思懸。
憶隨鴻向煖，愁學馬思邊。
留滯機還息，紛拏網自牽。

title:故刑部李尚書挽詞三首 一
authors:張九齡
paragraphs:
仙宗出趙北，相業起山東。
明德嘗爲禮，嘉謀屢作忠。
論經白虎殿，獻賦甘泉宮。
與善今何在？蒼生望已空。

title:故刑部李尚書挽詞三首 二
authors:張九齡
paragraphs:
宿昔三台踐，榮華駟馬歸。
印從青瑣拜，翰入紫宸揮。
題劍恩方重，藏舟事已非。
龍門不可望，感激涕沾衣。

title:故刑部李尚書挽詞三首 三
authors:張九齡
paragraphs:
永歎常山寶，沈埋京兆阡。
同盟會五月，華表記千年。
渺漫野中草，微茫空裏煙。
共悲人事絕，唯對杜陵田。

title:故徐州刺史贈吏部侍郎蘇公挽歌詞三首 一
authors:張九齡
paragraphs:
韋玄方繼相，荀爽復齊名。
在貴兼天爵，能賢出世卿。
學聞金馬詔，神見玉人清。
藏壑今如此，爲山遂不成。

title:故徐州刺史贈吏部侍郎蘇公挽歌詞三首 二
authors:張九齡
paragraphs:
相如只謝病，子敬忽云亡。
豈悟瑤臺雪，分彫玉樹行。
清規留草議，故事在封章。
本謂山公啓，而今歿始揚。

title:故徐州刺史贈吏部侍郎蘇公挽歌詞三首 三
authors:張九齡
paragraphs:
返葬長安陌，秋風簫鼓悲。
奈何相送者，不是平生時。
寒影催年急，哀歌助晚遲。
寧知建旟罷，丹旐向京師。

title:故滎陽君蘇氏挽歌詞三首 一
authors:張九齡
paragraphs:
門緒公侯列，嬪風詩禮行。
松蘿方有寄，桃李忽無成。
劍去雙龍別，雛哀九鳳鳴。
何言嶧山樹，還似半心生。

title:故滎陽君蘇氏挽歌詞三首 二
authors:張九齡
paragraphs:
永歎芳魂斷，行看草露滋。
二宗榮盛日，千古別離時。
竟罷生芻贈，空留畫扇悲。

title:故滎陽君蘇氏挽歌詞三首 三
authors:張九齡
paragraphs:
縞服紛相送，玄扃翳不開。
更悲泉火滅，徒見柳車回。
舊室容衣奠，新塋拱樹栽。
唯應月照簟，潘岳此時哀。

title:眉州康司馬挽歌詞
authors:張九齡
paragraphs:
家受專門學，人稱入室賢。
劉楨徒有氣，管輅獨無年。
謫去長沙國，魂歸京兆阡。
從茲匣中劒，埋沒罷衝天。

title:奉和聖製早發三鄉山行
authors:張九齡
paragraphs:
羽衞森森西向秦，山川歷歷在清晨。
晴雲稍卷寒巖樹，宿雨能銷御路塵。
聖德由來合天道，靈符即此應時巡。
遺賢一一皆羈致，猶欲高深訪隱淪。

title:奉和聖製龍池篇
authors:張九齡
paragraphs:
天啓神龍生碧泉，泉水靈源浸迤延。
飛龍已向珠潭出，積水仍將銀漢連。
岸傍花柳看勝畫，浦上樓臺問是仙。
我后元符從此得，方爲萬歲壽圖川。

title:奉和聖製南郊禮畢酺宴
authors:張九齡
paragraphs:
配天昭聖業，率土慶輝光。
春發三條路，酺開百戲場。
流恩均庶品，縱觀聚康莊。
妙舞來平樂，新聲出建章。
分曹日抱戴，赴節鳳歸昌。
幸奏承雲樂，同晞湛露陽。
氣和皆有感，澤厚自無疆。
飽德君臣醉，連歌奉柏梁。

title:奉和聖製早渡蒲津關
authors:張九齡
paragraphs:
魏武中流處，軒皇問道回。
長堤春樹發，高掌曙雲開。
龍負王舟渡，人占仙氣來。
河津會日月，天仗役風雷。
東顧重關盡，西馳萬國陪。
還聞股肱郡，元首詠康哉。

title:奉和聖製同二相南出雀鼠谷
authors:張九齡
paragraphs:
設險諸侯地，承平聖主巡。
東君朝二月，南斾擁三辰。
寒出重關盡，年隨行漏新。
瑞雲叢捧日，芳樹曲迎春。
舞詠先馳道，恩華及從臣。
汾川花鳥意，併奉屬車塵。

title:奉和聖製經河上公廟
authors:張九齡
paragraphs:
昔者河邊叟，誰知隱與仙。
姓名終不識，章句此空傳。
跡爲坐忘晦，言猶强著詮。
精靈竟何所，祠宇獨依然。
道在紆宸睠，風行動睿篇。
從茲化天下，清淨復何先。

title:奉和聖製送尚書燕國公赴朔方
authors:張九齡
paragraphs:
宗臣事有征，廟筭在休兵。
天與三台座，人當萬里城。
朔南方偃革，河右暫揚旌。
寵錫從仙禁，光華出漢京。
山川勤遠畧，原隰軫皇情。
爲奏薰琴唱，仍題寶劒名。
聞風六郡伏，計日五戎平。
山甫歸應疾，留侯功復成。
歌鍾旋可望，袵席豈難行。
四牡何時入？吾君憶履聲。

title:奉和聖製途經華山
authors:張九齡
paragraphs:
萬乘華山下，千巖雲漢中。
靈居雖窅密，睿覽忽玄同。
日月臨高掌，神仙仰大風。
攢峯勢岌岌，翊輦氣雄雄。
揆物知幽贊，銘勳表聖衷。
會應陪玉檢，來此告成功。

title:奉和聖製早登太行山率爾言志
authors:張九齡
paragraphs:
孟月攝提貞，乘時我后征。
晨嚴九折度，暮戒六軍行。
日御馳中道，風師卷太清。
戈鋋林表出，組練雪間明。
動植希皇豫，高深奉睿情。
陪遊七聖列，望幸百神迎。
氣色煙猶喜，恩光草尚榮。
之罘稱萬歲，今此復同聲。

title:奉和聖製登封禮畢洛城酺宴
authors:張九齡
paragraphs:
大君畢能事，端扆樂成功。
運與千齡合，歡將萬國同。
漢酺歌聖酒，韶樂舞薰風。
河洛榮光遍，雲煙喜氣通。
春華頓覺早，天澤倍知崇。
草木皆沾被，猶言不在躬。

title:恩賜樂遊園宴應制
authors:張九齡
paragraphs:
寶筵延厚命，供帳序羣公。
形勝宜春接，威儀建禮同。
晞陽人似露，解慍物從風。
朝慶千齡始，年華二月中。
輝光遍草木，和氣發絲桐。
歲歲無爲化，寧知樂九功。

title:奉和聖製過王濬墓
authors:張九齡
paragraphs:
漢王思鉅鹿，晉將在弘農。
入蜀舉長筭，平吳成大功。
與渾雖不協，歸皓實爲雄。
孤績淪千載，流名感聖衷。
萬乘度荒隴，一顧凜生風。
古節猶不棄，今人爭效忠。

title:奉和吏部崔尚書雨後大明朝堂望南山
authors:張九齡
paragraphs:
迢遞終南頂，朝朝閶闔前。
朅來青綺外，高在翠微先。
雙鳳褰爲闕，羣龍儼若仙。
還知到玄圃，更是謁甘泉。
夜雨塵初滅，秋空月正懸。
詭容紛入望，霽色宛成妍。
東極華陰踐，西彌嶓冢連。
奔峰出嶺外，瀑水落雲邊。
漢帝宮將苑，商君陌與阡。
林華鋪近甸，煙靄遶晴川。
既庶仁斯及，分憂政已宣。
山公啓事罷，吉甫頌聲傳。
濟濟金門步，洋洋玉樹篇。
徒歌雖有屬，清越豈同年。

title:和崔尚書喜雨
authors:張九齡
paragraphs:
積陽雖有晦，經月未爲灾。
上念人天重，先祈雲漢回。
仁心及草木，號令起風雷。
照爛陰霞止，交紛瑞雨來。
三辰破黍稷，四達屏氛埃。
池溜因添滿，林芳爲灑開。
聽中聲滴瀝，望處影徘徊。
惠澤成豐歲，昌言發上才。
無論驗石鼓，不是御雲臺。
直頌皇恩浹，崇朝遍九垓。

title:和許給事中直夜簡諸公
authors:張九齡
paragraphs:
未央鐘漏晚，仙宇藹沈沈。
武衞千廬合，嚴扃萬戶深。
左掖知天近，南窗見月臨。
樹搖金掌露，庭徙玉樓陰。
他日聞更直，中宵屬所欽。
聲華大國寶，夙夜近臣心。
逸興乘高閣，雄飛在禁林。
寧思竊抃者，情發爲知音。

title:和蘇侍郎小園夕霽寄諸弟
authors:張九齡
paragraphs:
清風閶闔至，軒蓋承明歸。
雲月愛秋景，林堂開夜扉。
何言兼濟日，尚與宴私違。
興逐蒹葭變，文因棠棣飛。
人倫用忠孝，帝德已光輝。
贈弟今爲貴，方知陸氏微。

title:酬宋使君見贈之作
authors:張九齡
paragraphs:
時來不自意，宿昔謬樞衡。
翊聖負明主，妨賢媿友生。
罷歸猶右職，待罪尚南荆。
政有留棠舊，風因繼組成。
高軒問疾苦，烝庶荷仁明。
衰廢時所薄，秪言僚故情。

title:酬宋使君見詒
authors:張九齡
paragraphs:
陟鄰初稟訓，獻策幸逢時。
朝列且云忝，君恩復若茲。
庭闈際海曲，軺傳荷天慈。
顧己歡烏鳥，聞君泣素絲。
才明應主召，福善豈神欺。
但願白心在，終然湼不淄。

title:酬通事舍人寓直見示篇中兼起居陸舍人景獻
authors:張九齡
paragraphs:
軒掖殊清秘，才華固在斯。
興因膏澤灑，情與惠風吹。
所美應人譽，何私亦我儀。
同聲感喬木，比翼謝長離。
價以陸生減，賢慙鮑叔知。
薄遊嘗獨媿，芳訊乃兼施。
此夜金閨籍，伊人瓊樹枝。
飛鳴復何遠，相顧幸媞媞。

title:與袁補闕尋蔡拾遺會此公出行後蔡有五韻詩見贈以此篇答焉
authors:張九齡
paragraphs:
轍迹陳家巷，詩書孟子鄰。
偶來乘興者，不值草玄人。
契是忘年合，情非累日申。
聞君還薄暮，見眷及茲辰。

title:酬趙二侍御使西軍贈兩省舊僚之作
authors:張九齡
paragraphs:
石室先鳴者，金門待制同。
操刀嘗願割，持斧竟稱雄。
應敵兵初起，緣邊虜欲空。
使車經隴月，征斾繞河風。
忽枉兼金訊，非徒秣馬功。
氣清蒲海曲，聲滿柏臺中。
顧己塵華省，欣君震遠戎。
明時獨匪報，嘗欲退微躬。

title:武司功初有幽庭春暄見貽夏首獲見以詩報焉
authors:張九齡
paragraphs:
芳月盡離居，幽懷重起予。
雖言春事晚，尚想物華初。
遲日皦方照，高齋澹復虛。
笋成林向密，花落樹應疎。
贈鯉情無間，求鶯思有餘。
暄妍不相待，含歎欲焉如。

title:酬王履震遊園林見貽
authors:張九齡
paragraphs:
宅生惟海縣，素業守郊園。
中覽霸王說，上徼明主恩。
一行罷蘭徑，數載歷金門。
既負潘生拙，俄從周任言。
逶迤戀軒陛，蕭散反丘樊。
舊逕稀人跡，前池耗水痕。
併看芳樹老，唯覺敝廬存。
自我棲幽谷，逢君翳覆盆。
孟軻應有命，賈誼得無冤。
江上行傷遠，林間偶避喧。
地偏人事絕，時霽鳥聲繁。
獨善心俱閉，窮居道共尊。
樂因南澗藻，憂豈北堂萱。
幽意加投漆，新詩重贈軒。
平生徇知己，窮達與君論。

title:餞王尚書出邊
authors:張九齡
paragraphs:
漢相推人傑，殷宗伐鬼方。
還聞出將重，坐見即戎良。
上策應爲豫，中權且用光。
令申兵氣倍，威憺虜魂亡。
樹比公孫大，城如道濟長。
夏雲登隴首，秋露泫遼陽。
武德舒宸睠，文思餞樂章。
感恩身既許，激節膽猶嘗。
祖帳傾朝列，軍麾駐道傍。
詩人何所詠，尚父欲鷹揚。

title:送趙都護赴安西
authors:張九齡
paragraphs:
將相有更踐，簡心良獨難。
遠圖嘗畫地，超拜乃登壇。
戎即崑山序，車同渤海單。
義無中國費，情必遠人安。
他日文兼武，而今栗且寬。
自然來月窟，何用刺樓蘭。
南至三冬晚，西馳萬里寒。
封侯自有處，征馬去嘽嘽。

title:奉使自藍田玉山南行
authors:張九齡
paragraphs:
征驂入雲壑，始憶步金門。
通籍微軀幸，歸途明主恩。
匪唯徇行役，兼得慰晨昏。
是節暑云熾，紛吾心所尊。
海縣且悠緬，山郵日駿奔。
徒知惡囂事，未暇息陰論。
嶢武經陳迹，衡湘指故園。
水聞南澗險，煙望北林繁。
遠靄千巖合，幽聲百籟喧。
陰泉夏猶凍，陽景晝方暾。
懿此高深極，徒令夢想存。
盛明期有報，長往復奚言。

title:賀給事嘗詣蔡起居郊館有詩因命同作
authors:張九齡
paragraphs:
記言聞直史，築室面層阿。
豈不承明入，終云幽意多。
沈冥高士致，休澣故人過。
前嶺遊氛滅，中林芳氣和。
茲辰阻佳趣，望美獨如何。

title:南山下舊居閑放
authors:張九齡
paragraphs:
秪役已云久，乘閑返服初。
塊然屏塵事，幽獨坐林閭。
清曠前山遠，紛喧此地疎。
喬木凌青靄，修篁媚綠渠。
耳和繡翼鳥，目暢錦鱗魚。
寂寞心還間，飄颻體自虛。
興來命旨酒，臨罷閱仙書。
但樂多幽意，寧知有毀譽。
尚想爭名者，誰云要路居。
都忘下流歎，傾奪竟何如。

title:高齋閑望言懷
authors:張九齡
paragraphs:
高齋復晴景，延眺屬清秋。
風物動歸思，煙林生遠愁。
紛吾自窮海，薄宦此中州。
取路無高足，隨波適下流。
歲華空冉冉，心曲且悠悠。
坐惜芳時歇，胡然久滯留。

title:別鄉人南還
authors:張九齡
paragraphs:
橘柚南中暖，桑榆北地陰。
何言榮落異，因見別離心。
吾亦江鄉子，思歸夢寐深。
聞君去水宿，結思渺雲林。
牽綴從浮事，遲回謝所欽。
東南行舫遠，秋浦念猿吟。

title:初發江陵有懷
authors:張九齡
paragraphs:
極望涔陽浦，江天渺不分。
扁舟從此去，鷗鳥自爲羣。
他日懷真賞，中年負俗紛。
適來果微尚，倏爾會斯文。
復想金閨籍，何如夢渚雲。
我行多勝寄，浩思獨氛氳。

title:同綦毋學士月夜聞雁
authors:張九齡
paragraphs:
棲宿豈無意，飛飛更遠尋。
長途未及半，中夜有遺音。
月思關山笛，風號流水琴。
空聲兩相應，幽感一何深。
避繳歸南浦，離羣呌北林。
聯翩俱不定，憐爾越鄉心。

title:登總持寺閣
authors:張九齡
paragraphs:
香閣起崔嵬，高高沙版開。
攀躋千仞上，紛詭萬形來。
草間商君陌，雲重漢后臺。
山從函谷斷，川向斗城回。
林裏春容變，天邊客思催。
登臨信爲美，懷遠獨悠哉。

title:晚憩王少府東閣
authors:張九齡
paragraphs:
披軒肆流覽，雲壑見深重。
空水秋彌淨，林煙晚更濃。
坐隅分洞府，簷際列羣峰。
窈窕生幽意，參差多異容。
還慙大隱跡，空想列仙蹤。
賴此昇攀處，蕭條得所從。

title:登城樓望西山作
authors:張九齡
paragraphs:
城樓枕南浦，日夕顧西山。
宛宛鸞鶴處，高高煙霧間。
仙井今猶在，洪厓久不還。
金編莫我授，羽駕亦難攀。
簷際千峰出，雲中一鳥閑。
縱觀窮水國，游思徧人寰。
勿復塵埃事，歸來且閉關。

title:祠紫蓋山經玉泉山寺
authors:張九齡
paragraphs:
指塗躋楚望，策馬傍荆岑。
稍稍松篁入，泠泠磵谷深。
觀奇逐幽暎，歷險忘嶇嶔。
上界投佛影，中天揚梵音。
焚香懺在昔，禮足誓來今。
靈異若有對，神仙真可尋。
高僧聞逝者，遠俗是初心。
蘚駁經行處，猿啼燕坐林。
歸真已寂滅，留迹豈[湮沈]。
法地自茲廣，何云千萬金。

title:洪州西山祈雨是日輒應因賦詩言事
authors:張九齡
paragraphs:
茲山蘊靈異，走望良有歸。
丘禱雖已久，甿心難重違。
遲明申藻薦，先夕旅巖扉。
獨宿雲峰下，蕭條人吏稀。
我來不外適，幽抱自中微。
靜入風泉奏，涼生松栝圍。
窮年滯遠想，寸晷閱清暉。
虛美悵無屬，素情緘所依。
詭隨嫌弱操，羇束謝貞肥。
義濟亦吾道，誠存爲物祈。
靈心倏已應，甘液幸而飛。
閉閣且無責，隨車安敢希。
多慙德不感，知復是耶非。

title:經江寧覽舊跡至玄武湖
authors:張九齡
paragraphs:
南國更數世，北湖方十洲。
天清華林苑，日晏景陽樓。
果下回仙騎，津傍駐綵斿。
鳧鷖喧鳳管，荷芰鬬龍舟。
七子陪詩賦，千人和棹謳。
應言在鎬樂，不讓橫汾秋。
風俗因紓慢，江山成易由。
駒王信不武，孫叔是無謀。
佳氣日將歇，霸功誰與修。
桑田東海變，麋鹿姑蘇遊。
否運爭三國，康時劣九州。
山雖幕府在，館豈豫章留。
水淀還相閱，菱歌亦故遒。
雄圖不足問，唯想事風流。

title:登襄陽峴山
authors:張九齡
paragraphs:
昔年亟攀踐，征馬復來過。
信若山川舊，誰如歲月何。
蜀相吟安在，羊公碣已磨。
令圖猶寂寞，嘉會亦蹉跎。
宛宛樊城岸，悠悠漢水波。
逶迤春日遠，感寄客情多。
地本原林秀，朝來煙景和。
同心不同賞，留歎此巖阿。

title:登荆州城樓
authors:張九齡
paragraphs:
天宇何其曠，江城坐自拘。
層樓百餘尺，迢遞在西隅。
暇日時登眺，荒郊臨故都。
纍纍見陳迹，寂寂想雄圖。
古往山川在，今來郡邑殊。
北疆雖入鄭，東距豈防吳。
幾代傳荆國，當時敵陝郛。
上流空有處，中土復何虞。
枕席夷三峽，關梁豁五湖。
承平無異境，守隘莫論夫。
自罷金門籍，來參竹使符。
端居向林藪，微尚在桑榆。
直似王陵戇，非如甯武愚。
今茲對南浦，乘雁與雙鳧。

title:登樂遊原春望書懷
authors:張九齡
paragraphs:
城隅有樂遊，表裏見皇州。
策馬既長遠，雲山亦悠悠。
萬壑清光滿，千門喜氣浮。
花間直城路，草際曲江流。
憑眺茲爲美，離居方獨愁。
已驚玄髮換，空度綠荑柔。
奮翼籠中鳥，歸心海上鷗。
既傷日月逝，且欲桑榆收。
豹變焉能及，鶯鳴非可求。
願言從所好，初服返林丘。

title:候使登石頭驛樓作
authors:張九齡
paragraphs:
山檻憑南望，川途眇北流。
遠林天翠合，前浦日華浮。
萬井緣津渚，千艘咽渡頭。
漁商多末事，耕稼少良疇。
自守陳蕃榻，嘗登王粲樓。
徒然騁目處，豈是獲心遊。
向跡雖愚谷，求名異盜丘。
息陰芳木所，空復越鄉憂。

title:登臨沮樓
authors:張九齡
paragraphs:
高深不可厭，巡屬復來過。
本與衆山絕，況茲韶景和。
危樓入水倒，飛檻向空摩。
雜樹緣青壁，樛枝掛綠蘿。
潭清能徹底，魚樂好跳波。
有象言雖具，無端思轉多。
同懷不在此，孤賞欲如何。

title:陪王司馬登薛公逍遙臺
authors:張九齡
paragraphs:
嘗聞薛公淚，非直雍門琴。
竄逐留遺迹，悲涼見此心。
府中因暇豫，江上幸招尋。
人事已成古，風流獨至今。
閑情多感歎，清景暫登臨。
無復甘棠在，空餘蔓草深。
晴光送遠目，勝氣入幽襟。
水去朝滄海，春來換碧林。
賦懷湘浦弔，碑想漢川沈。
曾是陪遊日，徒爲梁父吟。

title:嘗與大理丞袁公太府丞田公偶詣一所林沼尤勝因並坐其次相得甚歡遂賦詩焉以詠其事
authors:張九齡
paragraphs:
方駕與吾友，同懷不異尋。
偶逢池竹處，便會江湖心。
夏近林方密，春餘水更深。
清華兩輝暎，閑步亦窺臨。
蘋藻復佳色，鳧鷖亦好音。
韶芳媚洲渚，蕙氣襲衣襟。
蕭散皆爲樂，裴回從所欽。
謂予成夙志，歲晚共抽簪。

title:與弟遊家園
authors:張九齡
paragraphs:
定省榮君賜，來歸是晝遊。
林烏飛舊里，園果讓新秋。
枝長南庭樹，池臨北澗流。
星霜屢爾別，蘭麝爲誰幽。
善積家方慶，恩深國未酬。
棲棲將義動，安得久情留。

title:郡內閑齋
authors:張九齡
paragraphs:
郡閣晝常掩，庭蕪日復滋。
簷風落鳥毳，窗葉掛蟲絲。
拙病宦情少，羇閑秋氣悲。
理人無異績，爲郡但經時。
唯有江湖意，沈冥空在茲。

title:城南隅山池春中田袁二公盛稱其美夏首獲賞果會夙言故有此詠
authors:張九齡
paragraphs:
憶昨聞佳境，駕言尋昔蹊。
非惟初物變，亦與舊遊暌。
幽渚爲君說，清晨即我攜。
途深獨睥睨，歷險共攀躋。
林笋苞青籜，津楊委綠荑。
荷香初出浦，草色復緣堤。
樂處將鷗狎，譚端用馬齊。
且言臨海郡，兼話武陵溪。
異壤風煙絕，空山巖逕迷。
如何際朝野，從此待金閨。

title:西江夜行
authors:張九齡
paragraphs:
遙夜人何在，澄潭月裏行。
悠悠天宇曠，切切故鄉情。
外物寂無擾，中流澹自清。
念歸林葉換，愁坐露華生。
猶有汀洲鶴，宵分乍一鳴。

title:南還湘水言懷
authors:張九齡
paragraphs:
拙宦今何有？勞歌念不成。
十年乖夙志，一別悔前行。
歸去田園老，倘來軒冕輕。
江間稻正熟，林裏桂初榮。
魚意思在藻，鹿心懷食苹。
時哉苟不達，取樂遂吾情。

title:商洛山行懷古
authors:張九齡
paragraphs:
園綺值秦末，嘉遁此山阿。
陳迹向千古，荒途始一過。
碩人久淪謝，喬木自森羅。
故事昔嘗覽，遺風今豈訛。
泌泉空活活，樵叟獨皤皤。
是處清暉滿，從中幽興多。
長懷赤松意，復憶紫芝歌。
避世辭軒冕，逢時解薜蘿。
盛明今在運，吾道竟如何。

title:南還以詩代書贈京師舊僚
authors:張九齡
paragraphs:
薄宦晨昏闕，尊尊義取斯。
窮愁年貌改，寂歷爾胡爲。
不諂詞多忤，無容禮益卑。
微生尚何有？遠跡固其宜。
思擾梁山曲，情遙越鳥枝。
故園從海上，良友邈天涯。
雲雨歎一別，川原勞載馳。
上慙伯樂顧，中負叔牙知。
去國誠寥落，經途弊險巇。
歲逢霜雪苦，林屬蕙蘭萎。
欲贈幽芳歇，行悲舊賞移。
一從關作限，兩見月成規。
苒苒窮年籥，行行盡路岐。
征鞍稅北渚，歸帆指南垂。
樹晚猶葱蒨，江寒尚渺瀰。
土風從楚別，山水入湘奇。
石瀨相奔觸，煙林更蔽虧。
層崖夾洞浦，輕舸汎澄漪。
松篠行皆傍，禽魚動輙隨。
惜哉邊地隔，不與故人窺。
疇昔陪鵷鷺，朝陽振羽儀。
來音雖寂寞，接景每逶迤。
朝罷冥塵事，賓來話酒巵。
邀歡逐芳草，結興選華池。
及此風成歎，何時霧可披。
自憐無用者，誰念有情離。
望美音容闊，懷賢夢想疲。
因聲達霄漢，持拙守東陂。

title:初發道中贈王司馬兼寄諸公
authors:張九齡
paragraphs:
昔歲嘗陳力，中年退屏居。
承顏方弄鳥，放性或觀魚。
曾是安疵拙，誠非議卷舒。
林園事益簡，煙月賞恆餘。
不意棲愚谷，無階奉詔書。
湛恩均大造，弱植媿空虛。
肅命趨仙闕，僑裝撫傳車。
念行開祖帳，憐別降題輿。
誰謂風期許，叨延禮數殊。
義沾投分末，情及解攜初。
追餞扶江介，光輝燭里閭。
子雲應寂寞，公叔爲吹噓。
景物春來異，音容日向疎。
川原行稍穩，鐘鼓聽猶徐。
林隔王公轝，雲迷班氏廬。
戀親唯委咽，思德更躊躇。
徇義當由此，懷安乃闕如。
願酬明主惠，行矣豈徒歟。

title:自始興溪夜上赴嶺
authors:張九齡
paragraphs:
嘗蓄名山意，茲爲世網牽。
征途屢及此，初服已非然。
日落青巖際，溪行綠篠邊。
去舟乘月後，歸鳥息人前。
數曲迷幽嶂，連圻觸闇泉。
深林風緒結，遙夜客情懸。
非梗胡爲泛，無膏亦自煎。

title:當塗界寄裴宣州
authors:張九齡
paragraphs:
故人宣城守，亦在江南偏。
如何分虎竹，相與間山川。
章綬胡爲者，形骸非自然。
含情津渡闊，倚望脰空延。
遠近聞佳政，平生仰大賢。
推心徒有屬，會面良無緣。
日夕遵前渚，江村投暮煙。
念行秪意默，懷遠豈言宣。
委曲風波事，難爲尺素傳。

title:郡中每晨興輙見羣鶴東飛至暮又行列而返哢唳雲路甚和樂焉予媿獨處江城常目送此意有所羨遂賦以詩
authors:張九齡
paragraphs:
雲間有數鶴，撫翼意無違。
曉日東田去，煙霄北渚歸。
歡呼良自適，羅列好相依。
遠集長江靜，高翔衆鳥稀。
豈煩仙子馭，何畏野人機。
却念乘軒者，拘留不得飛。

title:和裴侍中承恩拜掃旋轡途中有懷寄州縣官僚鄉國親故
authors:張九齡
paragraphs:
嵩嶽神惟降，汾川鼎氣雄。
生才作霖雨，繼代有清通。
天下稱賢相，朝端挹至公。
自家來佐國，移孝入爲忠。
霜露多前感，丘園想舊風。
扈巡過晉北，問俗到河東。
便道恩華降，還鄉禮教崇。
野尊延故老，朝服見兒童。

title:和姚令公哭李尚書乂
authors:張九齡
paragraphs:
貴賤雖殊等，平生竊下風。
雲泥勢已絕，山海納還通。
忽歎登龍者，翻將弔鶴同。
琴詩猶可託，劍履獨成空。
疇昔嘗論禮，興言每匪躬。
人思崔琰議，朝掩祭遵公。
作善神何酷，依仁命不融。
天文虛北斗，人事罷南宮。
上幸既傷舊，下流彌感衷。
無恩報國士，徒欲問玄穹。

title:奉和聖製經函谷關作
authors:張九齡
paragraphs:
函谷雖云險，黃河已復清。
聖心無所隔，空此置關城。

title:奉和聖製度潼關口號
authors:張九齡
paragraphs:
嶙嶙故城壘，荒涼空戍樓。
在德不在險，方知王道休。

title:答太常靳博士見贈一絕
authors:張九齡
paragraphs:
上苑春先入，中園花盡開。
唯餘幽徑草，尚待日光催。

title:登荆州城望江二首 一
authors:張九齡
paragraphs:
滔滔大江水，天地相終始。
經閱幾世人，復歎誰家子。

title:登荆州城望江二首 二
authors:張九齡
paragraphs:
東望何悠悠，西來晝夜流。
歲月既如此，爲心那不愁。

title:賦得自君之出矣
authors:張九齡
paragraphs:
自君之出矣，不復理殘機。
思君如滿月，夜夜減清輝。

title:荅陸澧
authors:張九齡
paragraphs:
松葉堪爲酒，春來釀幾多。
不辭山路遠，踏雪也相過。

title:奉和上元酺宴應詔
authors:楊炯
paragraphs:
甲乙遇災年，周隋送上弦。
妖星六丈出，沴氣七重懸。
赤縣空無主，蒼生欲問天。
龜龍開寶命，雲火昭靈慶。
萬物覩真人，千秋逢聖政。
祖宗玄澤遠，文武休光盛。
大號域中平，皇威天下驚。
參辰昭文物，宇宙浹聲名。
漢后三章令，周王五伐兵。
匈奴窮地角，本自遠正朔。
驕子起天街，由來虧禮樂。
一衣掃風雨，再戰夷屯剝。
清明日月旦，蕭索煙雲渙。
寒暑既平分，陰陽復貞觀。
惟神諧妙物，乃聖符幽贊。
下武發禎祥，平階屬會昌。
金泥封日觀，璧水匝明堂。
業盛勳華德，興包天地皇。
孝思義罔極，易禮光前式。
天煥三辰輝，靈書五雲色。
敬時窮發歛，卜代盈千億。
五緯聚華軒，重光入望園。
公卿論至道，天子拜昌言。
雷解初開出，星空即便元。
瑤臺涼景薦，銀闕秋陰遍。
百戲騁魚龍，千門壯宮殿。
深仁洽蠻徼，愷樂周寰縣。
宣室召羣臣，明庭禮百神。
仰德還符日，霑恩更似春。
襄城非牧豎，楚國有巴人。

title:廣溪峽
authors:楊炯
paragraphs:
廣溪三峽首，曠望兼川陸。
山路遶羊腸，江城鎮魚腹。
喬林百丈偃，飛水千尋瀑。
驚浪回高天，盤渦轉深谷。
漢氏昔云季，中原爭逐鹿。
天下有英雄，襄陽有龍伏。
常山集軍旅，永安興版築。
池臺忽已傾，邦家遽淪覆。
庸才若劉禪，忠佐爲心腹。
設險猶可存，當無賈生哭。

title:巫峽
authors:楊炯
paragraphs:
三峽七百里，唯言巫峽長。
重巖窅不極，疊嶂凌蒼蒼。
絕壁橫天險，莓苔爛錦章。
入夜分明見，無風波浪狂。
忠信吾所蹈，泛舟亦何傷。
可以涉砥柱，可以浮呂梁。
美人今何在？靈芝徒有芳。
山空夜猿嘯，征客淚沾裳。

title:西陵峽
authors:楊炯
paragraphs:
絕壁聳萬仞，長波射千里。
盤薄荆之門，滔滔南國紀。
楚都昔全盛，高丘烜望祀。
秦兵一旦侵，夷陵火潛起。
四維不復設，關塞良難恃。
洞庭且忽焉，孟門終已矣。
自古天地闢，流爲峽中水。
行旅相贈言，風濤無極已。
及余踐斯地，瓌奇信爲美。
江山若有靈，千載伸知己。

title:從軍行
authors:楊炯
paragraphs:
烽火照西京，心中自不平。
牙璋辭鳳闕，鐵騎繞龍城。
雪暗凋旗畫，風多雜鼓聲。
寧爲百夫長，勝作一書生。

title:劉生
authors:楊炯
paragraphs:
卿家本六郡，年長入三秦。
白璧酬知己，黃金謝主人。
劍鋒生赤電，馬足起紅塵。
日暮歌鐘發，喧喧動四鄰。

title:驄馬
authors:楊炯
paragraphs:
驄馬鐵連錢，長安俠少年。
帝畿平若水，官路直如弦。
夜玉妝車軸，秋金鑄馬鞭。
風霜但自保，窮達任皇天。

title:出塞
authors:楊炯
paragraphs:
塞外欲紛紜，雌雄猶未分。
明堂占氣色，華蓋辨星文。
二月河魁將，三千太乙軍。
丈夫皆有志，會見立功勳。

title:有所思
authors:楊炯
paragraphs:
賤妾留南楚，征夫向北燕。
三秋方一日，少別比千年。
不掩嚬紅樓，無論數綠錢。
相思明月夜，迢遞白雲天。

title:梅花落
authors:楊炯
paragraphs:
窗外一株梅，寒花五出開。
影隨朝日遠，香逐便風來。
泣對銅鈎障，愁看玉鏡臺。
行人斷消息，春恨幾裴回。

title:折楊柳
authors:楊炯
paragraphs:
邊地遙無極，征人去不還。
秋容凋翠羽，別淚損紅顏。
望斷流星驛，心馳明月關。
藁砧何處在？楊柳自堪攀。

title:紫騮馬
authors:楊炯
paragraphs:
俠客重周遊，金鞭控紫騮。
蛇弓白羽箭，鶴轡赤茸鞦。
發跡來南海，長鳴向北州。
匈奴今未滅，畫地取封侯。

title:戰城南
authors:楊炯
paragraphs:
塞北途遼遠，城南戰苦辛。
旛旗如鳥翼，甲胄似魚鱗。
凍水寒傷馬，悲風愁殺人。
寸心明白日，千里暗黃塵。

title:送臨津房少府
authors:楊炯
paragraphs:
岐路三秋別，江津萬里長。
煙霞駐征蓋，弦奏促飛觴。
階樹含斜日，池風泛早涼。
贈言未終竟，流涕忽沾裳。

title:送豐城王少府
authors:楊炯
paragraphs:
愁結亂如麻，長天照落霞。
離亭隱喬樹，溝水浸平沙。
左尉才何屈，東關望漸賒。
行看轉牛斗，持此報張華。

title:送鄭州周司空
authors:楊炯
paragraphs:
漢國臨清渭，京城枕濁河。
居人下珠淚，賓御促驪歌。
望極關山遠，秋深煙霧多。
唯餘三五夕，明月暫經過。

title:送梓州周司功
authors:楊炯
paragraphs:
御溝一相送，征馬屢盤桓。
言笑方無日，離憂獨未寬。
舉杯聊勸酒，破涕暫爲歡。
別後風清夜，思君蜀路難。

title:送楊處士反初卜居曲江
authors:楊炯
paragraphs:
雁門歸去遠，垂老脫袈裟。
蕭寺休爲客，曹溪便寄家。
綠琪千歲樹，黃槿四時花。
別怨應無限，門前桂水斜。

title:途中
authors:楊炯
paragraphs:
悠悠辭鼎邑，去去指金墉。
途路盈千里，山川亙百重。
風行常有地，雲出本多峰。
鬱鬱園中柳，亭亭山上松。
客心殊不樂，鄉淚獨無從。

title:送劉校書從軍
authors:楊炯
paragraphs:
天將下三宮，星門召五戎。
坐謀資廟略，飛檄佇文雄。
赤土流星劍，烏號明月弓。
秋陰生蜀道，殺氣繞湟中。
風雨何年別，琴尊此日同。
離亭不可望，溝水自西東。

title:遊廢觀
authors:楊炯
paragraphs:
青幛倚丹田，荒涼數百年。
猶知小山桂，尚識大羅天。
藥敗金爐火，苔昏玉女泉。
歲時無壁畫，朝夕有階煙。
花柳三春節，江山四望懸。
悠然出塵網，從此狎神仙。

title:和石侍御山莊
authors:楊炯
paragraphs:
煙霞非俗宇，巖壑只幽居。
水浸何曾畎，荒郊不復鋤。
影濃山樹密，香淺澤花疎。
闊塹防斜徑，平堤夾小渠。
蓮房若箇實，竹節幾重虛。
蕭然隔城市，酌醴焚枯魚。

title:送李庶子致仕還洛
authors:楊炯
paragraphs:
此地傾城日，由來供帳華。
亭逢李廣騎，門接邵平瓜。
原野煙氛匝，關河遊望賒。
白雲斷巖岫，綠草覆江沙。
詔賜扶陽宅，人榮御史車。
灞池一相送，流涕向煙霞。

title:早行
authors:楊炯
paragraphs:
敞朗東方徹，闌干北斗斜。
地氣俄成霧，天雲漸作霞。
河流纔辨馬，巖路不容車。
阡陌經三歲，閭閻對五家。
露文沾細草，風影轉高花。
日月從來惜，關山猶自賒。

title:和崔司空傷姬人
authors:楊炯
paragraphs:
昔時南浦別，鶴怨寶琴弦。
今日東方至，鸞銷珠鏡前。
水流銜砌咽，月影向窗懸。
妝匣悽餘粉，熏爐滅舊煙。
晚庭摧玉樹，寒帳委金蓮。
佳人不再得，雲日幾千年。

title:和騫右丞省中暮望
authors:楊炯
paragraphs:
故事閒臺閣，仙門藹已深。
舊章窺複道，雲幌肅重陰。
玄律葭灰變，青陽斗柄臨。
年光搖樹色，春氣繞蘭心。
風響高窗度，流痕曲岸侵。
天門總樞轄，人鏡辨衣簪。
日暮南宮靜，瑤華振雅音。

title:和酬虢州李司法
authors:楊炯
paragraphs:
唇齒標形勝，關河壯邑居。
寒山抵方伯，秋水面鴻臚。
君子從遊宦，忘情任卷舒。
風霜下刀筆，軒蓋擁門閭。
平野芸黃遍，長洲鴻雁初。
菊花宜泛酒，浦葉好裁書。
昔我芝蘭契，悠然雲雨疎。
非君重千里，誰有惠雙魚。

title:和鄭讎校內省眺矚思鄉懷友
authors:楊炯
paragraphs:
銅門初下辟，石館始沈研。
遊霧千金字，飛雲五色牋。
樓臺橫紫極，城闕俯青田。
暄入瑤房裏，春回玉宇前。
霞文埋落照，風物澹歸煙。
翰墨三餘隙，關山四望懸。
頹峰暌酌羽，流水曠鳴絃。
雖欣承白雪，終恨隔青天。

title:和旻上人傷果禪師
authors:楊炯
paragraphs:
淨業初中日，浮生大小年。
無人本無我，非後亦非前。
簫鼓旁喧地，龍蛇直映天。
法門摧棟宇，覺海破舟船。
書鎮秦王餉，經文宋國傳。
聲華周百億，風烈被三千。
蕪沒青園寺，荒涼紫陌田。
德音殊未遠，拱木已生煙。

title:和劉侍郎入隆唐觀
authors:楊炯
paragraphs:
福地陰陽合，仙都日月開。
山川臨四險，城樹隱三臺。
伏檻排雲出，飛軒遶澗回。
參差凌倒影，瀟灑軼浮埃。
百果珠爲實，羣峰錦作苔。
懸蘿暗疑霧，瀑布響成雷。
方士燒丹液，真人泛玉杯。
還如問桃水，更似得蓬萊。
漢帝求仙日，相如作賦才。
自然金石奏，何必上天台。

title:和輔先入昊天觀星瞻
authors:楊炯
paragraphs:
遁甲爰皇里，星占太乙宮。
天門開奕奕，佳氣鬱蔥蔥。
碧落三乾外，黃圖四海中。
邑居環若水，城闕抵新豐。
玉檻崑崙側，金樞地軸東。
上真朝北斗，元始詠南風。
漢君祠五帝，淮王禮八公。
道書編竹簡，靈液灌梧桐。
草茂瓊階綠，花繁寶樹紅。
石樓紛似畫，地鏡淼如空。
桑海年應積，桃源路不窮。
黃軒若有問，三月住崆峒。

title:和劉長史荅十九兄
authors:楊炯
paragraphs:
帝堯平百姓，高祖宅三秦。
子弟分河岳，衣冠動縉紳。
盛名恆不隕，歷代幾相因。
街巷塗山曲，門閭洛水濱。
五龍金作友，一子玉爲人。
寶劍豐城氣，明珠魏國珍。
風標自落落，文質且彬彬。
共許刁元亮，同推周伯仁。
石城俯天闕，鍾阜對江津。
驥足方遐騁，狼心獨未馴。
鼓鼙鳴九域，風火集重闉。
城勢餘三板，兵威乏四鄰。
居然混玉石，直置保松筠。
耿介酬天子，危言數賊臣。
鍾儀琴未奏，蘇武節猶新。
受祿寧辭死，揚名不顧身。
精誠動天地，忠義感明神。
怪鳥俄垂翼，修蛇竟暴鱗。
來朝拜休命，述職下梁岷。
善政馳金馬，嘉聲繞玉輪。
三荆忽有贈，四海更相親。
宮徵諧鳴石，光輝掩燭銀。
山川遙滿目，零露坐沾巾。
友愛光天下，恩波浹後塵。
懦夫仰高節，下里繼陽春。

title:夜送趙縱
authors:楊炯
paragraphs:
趙氏連城璧，由來天下傳。
送君還舊府，明月滿前川。

title:息夫人
authors:宋之問
paragraphs:
可憐楚破息，腸斷息夫人。
仍爲泉下骨，不作楚王嬪。
楚王寵莫盛，息君情更親。
情親怨生別，一朝俱殺身。

title:初到陸渾山莊
authors:宋之問
paragraphs:
授衣感窮節，策馬凌伊關。
歸齊逸人趣，日覺秋琴閑。
寒露衰北阜，夕陽破東山。
浩歌步榛樾，棲鳥隨我還。

title:夜飲東亭
authors:宋之問
paragraphs:
春泉鳴大壑，皓月吐層岑。
岑壑景色佳，慰我遠遊心。
暗芳足幽氣，驚棲多衆音。
高興南山曲，長謠橫素琴。

title:芳樹
authors:宋之問
paragraphs:
何地早芳菲，宛在長門殿。
夭桃色若綬，穠李光如練。
啼鳥弄花疎，遊蜂飲香遍。
歎息春風起，飄零君不見。

title:送趙六貞固
authors:宋之問
paragraphs:
目斷南浦雲，心醉東郊柳。
怨別此何時，春芳來已久。
與君共時物，盡此盈樽酒。
始願今不從，春風戀攜手。

title:題張老松樹
authors:宋之問
paragraphs:
歲晚東巖下，周顧何悽惻。
日落西山陰，衆草起寒色。
中有喬松樹，使我長歎息。
百尺無寸枝，一生自孤直。

title:別之望後獨宿藍田山莊
authors:宋之問
paragraphs:
鶺鴒有舊曲，調苦不成歌。
自歎兄弟少，常嗟離別多。
爾尋北京路，予臥南山阿。
泉晚更幽咽，雲秋尚嵯峨。
藥欄聽蟬噪，書幌見禽過。
愁至願甘寢，其如鄉夢何。

title:浣紗篇贈陸上人
authors:宋之問
paragraphs:
越女顏如花，越王聞浣紗。
國微不自寵，獻作吳宮娃。
山藪半潛匿，苧蘿更蒙遮。
一行霸句踐，再笑傾夫差。
豔色奪人目，斆嚬亦相誇。
一朝還舊都，靚粧尋若耶。
鳥驚入松網，魚畏沈荷花。
始覺冶容妄，方悟羣心邪。
欽子秉幽意，世人共稱嗟。
願言托君懷，倘類蓬生麻。
家住雷門曲，高閣凌飛霞。
淋漓翠羽帳，旖旎采雲軍。
春風豔楚舞，秋月纏胡笳。
自昔專嬌愛，襲玩唯矜奢。
達本知空寂，棄彼猶泥沙。
永割偏執性，自長薰修芽。
攜妾不障道，來止妾西家。

title:雨從箕山來
authors:宋之問
paragraphs:
雨從箕山來，倏與飄風度。
晴明西峰日，綠縟南溪樹。
此時客精廬，幸蒙真僧顧。
深入清淨理，妙斷往來趣。
意得兩契如，言盡共忘喻。
觀花寂不動，聞鳥懸可悟。
向夕聞天香，淹留不能去。

title:初至崖口
authors:宋之問
paragraphs:
崖口衆山斷，嶔崟聳天壁。
氣衝落日紅，影入春潭碧。
錦繢織苔蘚，丹青畫松石。
水禽泛容與，巖花飛的皪。
微路從此深，我來限于役。
惆悵情未已，羣峰暗將夕。

title:自湘源至潭州衡山縣
authors:宋之問
paragraphs:
浮湘沿迅湍，逗浦凝遠盼。
漸見江勢闊，行嗟水流漫。
赤岸雜雲霞，綠竹緣溪澗。
向背羣山轉，應接良景晏。
沓障連夜猿，平沙覆陽雁。
紛吾望闕客，歸橈速已慣。
中道方泝洄，遲念自茲撰。
賴欣衡陽美，持以蠲憂患。

title:入崖口五渡寄李適
authors:宋之問
paragraphs:
抱琴登絕壑，伐木泝清川。
路極意謂盡，勢回趣轉綿。
人遠草木秀，山深雲景鮮。
余負海嶠情，自昔微尚然。
彌曠十餘載，今來宛仍前。
未窺仙源極，獨進野人船。
時攀乳竇憩，屢薄天窗眠。
夜弦響松月，朝楫弄苔泉。
因冥象外理，永謝區中緣。
碧潭可遺老，丹砂堪學仙。
莫使馳光暮，空令歸鶴憐。

title:洞庭湖
authors:宋之問
paragraphs:
地盡天水合，朝及洞庭湖。
初日當中涌，莫辨東西隅。
晶耀目何在，瀅熒心欲無。
靈光晏海若，游氣耿天吳。
張樂軒皇至，征苗夏禹徂。
楚臣悲落葉，堯女泣蒼梧。
野積九江潤，山通五嶽圖。
風恬魚自躍，雲夕雁相呼。
獨此臨泛漾，浩將人代殊。
永言洗氛濁，卒歲爲清娛。
要使功成退，徒勞越大夫。

title:景龍四年春祠海
authors:宋之問
paragraphs:
肅事祠春溟，宵齋洗蒙慮。
雞鳴見日出，鷺下驚濤鶩。
地闊八荒近，天回百川澍。
筵端接空曲，目外唯雰霧。
暖氣物象來，周遊晦明互。
致牲匪玄享，禋滌期靈煦。
的的波際禽，沄沄島間樹。
安期今何在，方丈蔑尋路。
仙事與世隔，冥搜徒已屢。
四明背羣山，遺老莫辨處。
撫中良自慨，弱齡忝恩遇。
三入文史林，兩拜神仙署。
雖歎出關遠，始知臨海趣。
賞來空自多，理勝孰能喻。
留楫竟何待，徙倚忽云暮。

title:溫泉莊臥病寄楊七炯
authors:宋之問
paragraphs:
移疾臥茲嶺，寥寥倦幽獨。
賴有嵩丘山，高枕長在目。
茲山棲靈異，朝夜翳雲族。
是日濛雨晴，返景入巖谷。
冪冪澗畔草，青青山下木。
此意方無窮，環顧悵林麓。
伊洛何悠漫，川原信重複。
夏餘鳥獸蕃，秋末禾黍熟。
秉願守樊圃，歸閑欣藝牧。
惜無載酒人，徒把涼泉掬。

title:荅田徵君
authors:宋之問
paragraphs:
家臨清溪水，溪水繞盤石。
綠蘿四面垂，褭褭百餘尺。
風泉度絲管，苔蘚鋪茵席。
傳聞潁陽人，霞外漱靈液。
忽枉巖中翰，吟望朝復夕。
何當遂遠遊，物色候逋客。

title:自衡陽至韶州謁能禪師
authors:宋之問
paragraphs:
謫居竄炎壑，孤帆淼不繫。
別家萬里餘，流目三春際。
猿啼山館曉，虹飲江皐霽。
湘岸竹泉幽，衡峯石囷閉。
嶺嶂窮攀越，風濤極沿濟。
吾師在韶陽，欣此得躬詣。
洗慮賓空寂，焚香結精誓。
願以有漏軀，聿薰無生慧。
物用益沖曠，心源日閑細。
伊我獲此途，遊道回晚計。
宗師信捨法，擯落文史藝。
坐禪羅浮中，尋異窮海裔。
何辭禦魑魅，自可乘炎癘。
回首望舊鄉，雲林浩虧蔽。
不作離別苦，歸期多年歲。

title:見南山夕陽召監師不至
authors:宋之問
paragraphs:
夕陽黯晴碧，山翠互明滅。
此中意無限，要與開士說。
徒鬱仲舉思，詎迴道林轍。
孤興欲待誰，待此湖上月。

title:遊法華寺
authors:宋之問
paragraphs:
薄游京都日，遙羨稽山名。
分刺江海郡，朅來徵素情。
松露洗心眷，象筵敷念誠。
薄雲界青嶂，皎日鶱朱甍。
苔澗深不測，竹房閑且清。
感真六象見，垂兆二𪅝鳴。
古今信靈跡，中州莫與京。
林巘永棲業，豈伊佐一生。
浮悟雖已久，事試去來成。
觀念幸相續，庶幾最後明。

title:宿雲門寺
authors:宋之問
paragraphs:
雲門若邪裏，泛鷁路纔通。
夤緣綠篠岸，遂得青蓮宮。
天香衆壑滿，夜梵前山空。
漾漾潭際月，颸飀杉上風。
茲焉多嘉遯，數子今莫同。
鳳歸慨處士，鹿化聞仙公。
樵路鄭州北，舉井阿巖東。
永夜豈云寐，曙華忽葱蘢。
谷鳥囀尚澀，源桃驚未紅。
再來期春暮，當造林端窮。
庶幾蹤謝客，開山投剡中。

title:春湖古意
authors:宋之問
paragraphs:
院梅發向尺，園鳥復成曲。
落日遊南湖，果擲顏如玉。
含情不得語，轉盼知所屬。
惆悵未可歸，寧關須采菉。

title:游陸渾南山自歇馬嶺到楓香林以詩代書荅李舍人適
authors:宋之問
paragraphs:
晨登歇馬嶺，遙望伏牛山。
孤出羣峰首，熊熊元氣間。
太和亦崔嵬，石扇橫閃倏。
細岑互攢倚，浮巘競奔蹙。
白雲遙入懷，青靄近可掬。
徒尋靈異跡，周顧愜心目。
晨拂鳥路行，暮投人煙宿。
稉稻遠彌秀，栗芋秋新熟。
石髓非一巖，藥苗乃萬族。
間關踏雲雨，繚繞緣水木。
西見商山芝，南到楚鄉竹。
楚竹幽且深，半雜楓香林。
浩歌清潭曲，寄爾桃源心。

title:早發大庾嶺
authors:宋之問
paragraphs:
晨躋大庾險，驛鞍馳復息。
霧露晝未開，浩途不可測。
嵥起華夷界，信爲造化力。
歇鞍問徒旅，鄉關在西北。
出門怨別家，登嶺恨辭國。
自惟勗忠孝，斯罪懵所得。
皇明頗照洗，延議日紛惑。
兄弟遠淪居，妻子成異域。
羽翮傷已毀，童幼憐未識。
躊躕戀北顧，亭午晞霽色。
春煖陰梅花，瘴回陽鳥翼。
含沙緣澗聚，吻草依林植。
適蠻悲疾首，懷鞏淚沾臆。
感謝鵷鷺朝，勤修魑魅職。
生還倘非遠，誓擬酬恩德。

title:自洪府舟行直書其事
authors:宋之問
paragraphs:
仲春辭國門，畏途橫萬里。
越淮乘楚嶂，造江泛吳汜。
嚴程無休隙，日夜涉風水。
昔聞垂堂言，將誡千金子。
問余何奇剝，遷竄極炎鄙。
揆己道德餘，幼聞虛白旨。
貴身賤外物，抗跡遠塵軌。
朝遊伊水湄，夕臥箕山趾。
妙年拙自晦，皎潔弄文史。
謬辱紫泥書，揮翰青雲裏。
事往每增傷，寵來常誓止。
銘骨懷報稱，逆鱗讓金紫。
安位釁潛搆，退耕禍猶起。
棲巖實吾策，觸藩誠內恥。
濟濟同時人，台庭鳴劒履。
愚以卑自衞，兀坐去沈滓。
迨茲理已極，竊位申知己。
羣議負宿心，獲戾光華始。
黃金忽銷鑠，素業坐淪毀。
浩歎誣平生，何獨戀枌梓。
浦樹浮鬱鬱，皐蘭覆靡靡。
百越去魂斷，九疑望心死。
未盡匡阜遊，遠欣羅浮美。
周旋本師訓，佩服無生理。
異國多靈仙，幽探忘年紀。
敝廬嵩山下，空谷茂蘭芷。
悠悠南溟遠，採掇長已矣。

title:下桂江縣黎壁
authors:宋之問
paragraphs:
放溜覿前漵，連山分上干。
江回雲壁轉，天小霧峯攢。
吼沫跳急浪，合流環峻灘。
欹離出漩劃，繚繞避渦盤。
舟子怯桂水，最言斯路難。
吾生抱忠信，吟嘯自安閑。
旦別已千歲，夜愁勞萬端。
企予見夜月，委曲破林巒。
潭曠竹煙盡，洲香橘露團。
豈傲夙所好，對之與俱歡。
思君罷琴酌，泣此夜漫漫。

title:奉使嵩山途經緱嶺
authors:宋之問
paragraphs:
侵星發洛城，城中歌吹聲。
畢景至緱嶺，嶺上煙霞生。
草樹饒野意，山川多古情。
大隱德所薄，歸來可退耕。

title:傷王七秘書監寄呈揚州陸長史通簡府僚廣陵以廣好事
authors:宋之問
paragraphs:
王氏貴先宗，衡門棲道風。
傳心晤有物，秉化遊無窮。
學奧九流異，機玄三語同。
書乃墨場絕，文稱詞伯雄。
白屋藩魏主，蒼生期謝公。
一祗賢良詔，遂謁承明宮。
補衮望奚塞，尊儒位未充。
罷官七門裏，歸老一丘中。
嘗忝長者轍，微言私謂通。
我行會稽郡，路出廣陵東。
物在人已矣，都疑淮海空。

title:使至嵩山尋杜四不遇慨然復傷田洗馬韓觀主因以題壁贈杜侯杜四
authors:宋之問
paragraphs:
洛橋瞻太室，期子在雲煙。
歸來不相見，孤賞弄寒泉。
與君闊松石，于茲二十年。
田公謝昭世，韓子秘幽埏。
憶昔同攜手，山棲接二賢。
笙歌入玄地，詩酒坐寥天。
舊友悉零落，罷琴私自憐。
逝者非藥誤，餐霞意可全。
爲余理還策，相與事靈仙。

title:翫郡齋海榴
authors:宋之問
paragraphs:
澤國韶氣早，開簾延霽天。
野禽宵未囀，山蜚晝仍眠。
目茲海榴發，列暎巖楹前。
熠爚禦風靜，葳蕤含景鮮。
清晨綠堪佩，亭午丹欲然。
昔忝金閨籍，嘗見玉池蓮。
未若宗族地，更逢榮耀全。
南金雖自貴，賀賞詎能遷。
撫躬萬里絕，豈染一朝妍。
徒緣滯遐郡，常是惜流年。
越俗鄙章甫，捫心空自憐。

title:長安路
authors:宋之問
paragraphs:
秦地平如掌，層城出雲漢。
樓閣九衢春，車馬千門旦。
綠柳開復合，紅塵聚還散。
日晚鬬雞場，經過狹斜看。

title:折楊柳
authors:宋之問
paragraphs:
玉樹朝日映，羅帳春風吹。
拭淚攀楊柳，長條宛地垂。
白花飛歷亂，黃鳥思參差。
妾自肝腸斷，傍人那得知。

title:有所思
authors:宋之問
paragraphs:
君子事行役，再空芳歲期。
美人曠遙佇，萬里浮雲思。
園桃綻紅豔，郊葉柔綠滋。
坐看長夏晚，秋月生羅帷。

title:軍中人日登高贈房明府
authors:宋之問
paragraphs:
幽郊昨夜陰風斷，頓覺朝來陽吹暖。
涇水橋南柳欲黃，杜陵城北花應滿。
長安昨夜寄春衣，短翮登茲一望歸。
聞道凱旋乘騎入，看君走馬見芳菲。

title:寒食還陸渾別業
authors:宋之問
paragraphs:
洛陽城裏花如雪，陸渾山中今始發。
旦別河橋楊柳風，夕臥伊川桃李月。
伊川桃李正芳新，寒食山中酒復春。
野老不知堯舜力，酣歌一曲太平人。

title:寒食江州滿塘驛
authors:宋之問
paragraphs:
去年上巳洛橋邊，今年寒食廬山曲。
遙憐鞏樹花應滿，復見吳洲草新綠。
吳洲春草蘭杜芳，感物思歸懷故鄉。
驛騎明朝宿何處？猿聲今夜斷君腸。

title:至端州驛見杜五審言沈三佺期閻五朝隱王二無競題壁慨然成詠
authors:宋之問
paragraphs:
逐臣北地承嚴譴，謂到南中每相見。
豈意南中岐路多，千山萬水分鄉縣。
雲搖雨散各翻飛，海闊天長音信稀。
處處山川同瘴癘，自憐能得幾人歸。

title:綠竹引
authors:宋之問
paragraphs:
青溪綠潭潭水側，修竹嬋娟同一色。
徒生僊實鳳不遊，老死空山人詎識。
妙年秉願逃俗紛，歸臥嵩丘弄白雲。
含情傲睨慰心目，何可一日無此君。

title:明河篇
authors:宋之問
paragraphs:
八月涼風天氣晶，萬里無雲河漢明。
昏見南樓清且淺，曉落西山縱復橫。
洛陽城闕天中起，長河夜夜千門裏。
複道連甍共蔽虧，畫堂瓊戶特相宜。
雲母帳前初泛濫，水精簾外轉逶迤。
倬彼昭回如練白，復出東城接南陌。
南陌征人去不歸，誰家今夜擣寒衣。
鴛鴦機上疎螢度，烏鵲橋邊一雁飛。
雁飛螢度愁難歇，坐見明河漸微沒。
已能舒卷任浮雲，不惜光輝讓流月。
明河可望不可親，願得乘槎一問津。
更將織女支機石，還訪成都賣卜人。

title:龍門應制
authors:宋之問
paragraphs:
宿雨霽氛埃，流雲度城闕。
河堤柳新翠，苑樹花先發。
洛陽花柳此時濃，山水樓臺暎幾重。
羣公拂霧朝翔鳳，天子乘春幸鑿龍。
鑿龍近出王城外，羽從琳琅擁軒蓋。
雲罕纔臨御水橋，天衣已入香山會。
山壁嶄巖斷復連，清流澄澈俯伊川。
雁塔遙遙綠波上，星龕奕奕翠微邊。
層巒舊長千尋木，遠壑初飛百丈泉。
綵仗蜺旌遶香閣，下輦登高望河洛。
東城宮闕擬昭回，南陌溝塍殊綺錯。
林下天香七寶臺，山中春酒萬年杯。
微風一起祥花落，仙樂初鳴瑞鳥來。
鳥來花落紛無已，稱觴獻壽煙霞裏。
歌舞淹留景欲斜，石關猶駐五雲車。
鳥旗翼翼留芳草，龍騎駸駸暎晚花。
千乘萬騎鑾輿出，水靜山空嚴警蹕。
郊外喧喧引看人，傾都南望屬車塵。
囂聲引颺聞黃道，佳氣周迴入紫宸。
先王定鼎山河固，寶命乘周萬物新。
吾皇不事瑤池樂，時雨來觀農扈春。

title:初宿淮口
authors:宋之問
paragraphs:
孤舟汴河水，去國情無已。
晚泊投楚鄉，明月清淮裏。
汴河東瀉路窮茲，洛陽西顧日增悲。
夜聞楚歌思欲斷，況值淮南木落時。

title:王子喬
authors:宋之問
paragraphs:
王子喬，愛神仙，七月七日上賓天。
白虎搖瑟鳳吹笙，乘騎雲氣吸日精。
吸日精，長不歸，遺廟今在而人非。
空望山頭草，草露溼人衣。

title:放白鷴篇
authors:宋之問
paragraphs:
故人贈我綠綺琴，兼致白鷴鳥。
琴是嶧山桐，鳥出吳溪中。
我心松石清霞裏，弄此幽弦不能已。
我心河海白雲垂，憐此珍禽空自知。
著書晚下麒麟閣，幼稚驕癡候門樂。
乃言物性不可違，白鷴愁慕刷毛衣。
玉徽閉匣留爲念，六翮開籠任爾飛。

title:桂州三月三日
authors:宋之問
paragraphs:
代業京華裏，遠投魑魅鄉。
登高望不極，雲海四茫茫。
伊昔承休盼，曾爲人所羨。
兩朝賜顏色，二紀陪歡宴。
昆明御宿侍龍媒，伊闕天泉復幾回。
西夏黃河水心劒，東周清洛羽觴杯。
苑中落花掃還合，河畔垂楊撥不開。
千春萬壽多行樂，柏梁和歌攀睿作。
賜金分帛奉恩輝，風舉雲搖入紫微。
晨趨北闕鳴珂至，夜出南宮把燭歸。
載筆儒林多歲月，襆被文昌佐吳越。
越中山海高且深，興來無處不登臨。
永和九年刺海郡，暮春三月醉山陰。
愚謂嬉遊長似昔，不言流寓歘成今。
始安繁華舊風俗，帳飲傾城沸江曲。
主人絲管清且悲，客子肝腸斷還續。
荔浦蘅皐萬里餘，洛陽音信絕能疎。
故園今日應愁思，曲水何能更祓除。
逐伴誰憐合浦葉，思歸豈食桂江魚。
不求漢使金囊贈，願得佳人錦字書。

title:下山歌
authors:宋之問
paragraphs:
下嵩山兮多所思，攜佳人兮步遲遲。
松間明月長如此，君再遊兮復何時。

title:冬宵引贈司馬承禎
authors:宋之問
paragraphs:
河有冰兮山有雪，北戶墐兮行人絕。
獨坐山中兮對松月，懷美人兮屢盈缺。
明月的的寒潭中，青松幽幽吟勁風。
此情不向俗人說，愛而不見恨無窮。

title:高山引
authors:宋之問
paragraphs:
攀雲窈窕兮上躋懸峰，長路浩浩兮此去何從。
水一曲兮腸一曲，山一重兮悲一重。
松檟邈已遠，友于何日逢？況滿室兮童稚，攢衆慮於心胷。
天高難訴兮遠負明德，却望咸京兮揮涕龍鍾。

title:嵩山天門歌
authors:宋之問
paragraphs:
登天門兮坐盤石之磷𥒘，前漎漎兮未半，下漠漠兮無垠。
紛窈窕兮巖倚披以鵬翅，洞膠葛兮峰稜層以龍鱗。
松移岫轉，左變而右易。
風生雲起，出鬼而入神。
吾亦不知其靈怪如此，願遊杳冥兮見羽人。
重曰：天門兮穹崇，回合兮攢藂。
松萬接兮柱日，石千尋兮倚空。
晚陰兮足風，夕陽兮赩紅。
試一望兮奪魄，況衆妙之無窮。

title:有所思
authors:宋之問
paragraphs:
洛陽城東桃李花，飛來飛去落誰家。
幽閨女兒惜顏色，坐見落花長歎息。
今年花落顏色改，明年花開復誰在。
已見松柏摧爲薪，更聞桑田變成海。
古人無復洛城東，今人還對落花風。
年年歲歲花相似，歲歲年年人不同。
寄言全盛紅顏子，須憐半死白頭翁。
此翁白頭真可憐，伊昔紅顏美少年。
公子王孫芳樹下，清歌妙舞落花前。
光祿池臺交錦繡，將軍樓閣畫神仙。
一朝臥病無相識，三春行樂在誰邊。
婉轉蛾眉能幾時，須臾鶴髮亂如絲。
但看古來歌舞地，唯有黃昏鳥雀飛。

title:奉和立春日侍宴內出剪綵花應制
authors:宋之問
paragraphs:
金閣粧新杏，瓊筵弄綺梅。
人間都未識，天上忽先開。
蜨繞香絲住，蜂憐豔粉迴。
今年春色早，應爲剪刀催。

title:春日芙蓉園侍宴應制
authors:宋之問
paragraphs:
芙蓉秦地沼，盧橘漢家園。
谷轉斜盤徑，川迴曲抱原。
風來花自舞，春入鳥能言。
侍宴瑤池夕，歸途笳吹繁。

title:夏日仙蕚亭應制
authors:宋之問
paragraphs:
高嶺逼星河，乘輿此日過。
野含時雨潤，山雜夏雲多。
睿藻光巖穴，宸襟洽薜蘿。
悠然小天下，歸路滿笙歌。

title:奉和九月九日登慈恩寺浮屠應制
authors:宋之問
paragraphs:
鳳剎侵雲半，虹旌倚日邊。
散花多寶塔，張樂布金田。
時菊芳仙醞，秋蘭動睿篇。
香街稍欲晚，清蹕扈歸天。

title:奉和九日幸臨渭亭登高應制得歡字
authors:宋之問
paragraphs:
令節三秋晚，重陽九日歡。
仙杯還泛菊，寶饌且調蘭。
御氣雲霄近，乘高宇宙寬。
今朝萬壽引，宜向曲中彈。

title:奉和聖製閏九月九日登莊嚴總持二寺閣
authors:宋之問
paragraphs:
閏月再重陽，仙輿歷寶坊。
帝歌雲稍白，御酒菊猶黃。
風鐸喧行漏，天花拂舞行。
豫游多景福，梵宇日生光。

title:麟趾殿侍宴應制
authors:宋之問
paragraphs:
北闕層城峻，西宮複道懸。
乘輿歷萬戶，置酒望三川。
花柳含丹日，山河入綺筵。
欲知陪賞處，空外有飛煙。

title:上陽宮侍宴應制得林字
authors:宋之問
paragraphs:
廣樂張前殿，重裘感聖心。
砌蓂霜月盡，庭樹雪雲深。
舊渥驂宸御，慈恩忝翰林。
微臣一何幸，再得聽瑤琴。

title:幸少林寺應制
authors:宋之問
paragraphs:
紺宇橫天室，回鑾指帝休。
曙陰迎日盡，春氣抱巖流。
空樂繁行漏，香煙薄綵斿。
玉膏從此泛，仙馭接浮丘。

title:幸嶽寺應制
authors:宋之問
paragraphs:
蹔幸珠筵地，俱憐石瀨清。
泛流張翠幕，拂迥挂紅旌。
雅曲龍調管，芳樽蟻汎觥。
陪歡玉座晚，復得聽金聲。

title:扈從登封途中作
authors:宋之問
paragraphs:
帳殿鬱崔嵬，仙遊實壯哉。
曉雲連幕捲，夜火雜星回。
谷暗千旗出，山鳴萬乘來。
扈從良可賦，終乏掞天才。

title:扈從登封告成頌
authors:宋之問
paragraphs:
複道開行殿，鉤陳列禁兵。
和風吹鼓角，佳氣動旗旌。
後騎迴天苑，前山入御營。
萬方俱下拜，相與樂昇平。

title:松山嶺應制
authors:宋之問
paragraphs:
翼翼高旌轉，鏘鏘鳳輦飛。
塵銷清蹕路，雲濕從臣衣。
白羽搖丹壑，天營逼翠微。
芳聲耀今古，四海警宸威。

title:緱山廟
authors:宋之問
paragraphs:
王子賓仙去，飄颻笙鶴飛。
徒聞滄海變，不見白雲歸。
天路何其遠，人間此會稀。
空歌日云暮，霜月漸微微。

title:奉和梁王宴龍泓應教得微字
authors:宋之問
paragraphs:
水府淪幽壑，星軺下紫微。
鳥驚司僕馭，花落侍臣衣。
芳樹搖春晚，晴雲繞座飛。
淮王正留客，不醉莫言歸。

title:壽陽王花燭圖
authors:宋之問
paragraphs:
仙媛乘龍日，天孫捧雁來。
可憐桃李樹，更繞鳳皇臺。
燭照香車入，花臨寶扇開。
莫令銀箭曉，爲盡合歡杯。

title:江南曲
authors:宋之問
paragraphs:
妾住越城南，離居不自堪。
採花驚曙鳥，摘葉餧春蠶。
懶結茱萸帶，愁安玳瑁簪。
待君消瘦盡，日暮碧江潭。

title:牛女
authors:宋之問
paragraphs:
粉席秋期緩，針樓別怨多。
奔龍爭渡月，飛鵲亂填河。
失喜先臨鏡，含羞未解羅。
誰能留夜色，來夕倍還梭。

title:冬夜寓直麟閣
authors:宋之問
paragraphs:
直事披三省，重關閉七門。
廣庭憐雪淨，深屋喜爐溫。
月幌花虛馥，風窗竹暗喧。
東山白雲意，茲夕寄琴尊。

title:登禪定寺閣
authors:宋之問
paragraphs:
梵宇出三天，登臨望八川。
開襟坐霄漢，揮手拂雲煙。
函谷青山外，昆池落日邊。
東京楊柳陌，少別已經年。

title:陸渾山莊
authors:宋之問
paragraphs:
歸來物外情，負杖閱巖耕。
源水看花入，幽林採藥行。
野人相問姓，山鳥自呼名。
去去獨吾樂，無然愧此生。

title:藍田山莊
authors:宋之問
paragraphs:
宦遊非吏隱，心事好幽偏。
考室先依地，爲農且用天。
輞川朝伐木，藍水暮澆田。
獨與秦山老，相歡春酒前。

title:春日山家
authors:宋之問
paragraphs:
今日遊何處？春泉洗藥歸。
悠然紫芝曲，晝掩白雲扉。
魚樂偏尋藻，人閑屢采薇。
丘中無俗事，身世兩相違。

title:春日宴宋主簿山亭得寒字
authors:宋之問
paragraphs:
公子正邀歡，林亭春未蘭。
攀巖踐苔易，迷路出花難。
窗覆垂楊煖，階侵瀑水寒。
帝城歸路直，留興接鵷鸞。

title:江亭晚望
authors:宋之問
paragraphs:
浩渺浸雲根，煙嵐出遠村。
鳥歸沙有跡，帆過浪無痕。
望水知柔性，看山欲斷魂。
縱情猶未已，回馬欲黃昏。

title:秋晚遊普耀寺
authors:宋之問
paragraphs:
薄暮曲江頭，仁祠暫可留。
山形無隱霽，野色徧呈秋。
荷覆香泉密，藤緣寶樹幽。
平生厭塵事，過此忽悠悠。

title:答李司戶夔
authors:宋之問
paragraphs:
遠方來下客，輶軒攝使臣。
弄琴宜在夜，傾酒貴逢春。
駟馬留孤館，雙魚贈故人。
明朝散雲雨，遙仰德爲鄰。

title:寄天台司馬道士
authors:宋之問
paragraphs:
臥來生白髮，覽鏡忽成絲。
遠愧餐霞子，童顏且自持。
舊遊惜疎曠，微尚日磷緇。
不寄西山藥，何由東海期。

title:使往天平軍馬約與陳子昂新鄉爲期及還而不相遇
authors:宋之問
paragraphs:
入衞期之子，吁嗟不少留。
情人去何處？淇水日悠悠。
恆碣青雲斷，衡漳白露秋。
知君心許國，不是愛封侯。

title:過函谷關
authors:宋之問
paragraphs:
二百四十載，海內何紛紛。
六國兵同合，七雄勢未分。
從成拒秦帝，策決問蘇君。
雞鳴將狗盜，論德不論勳。

title:送朔方何侍郎
authors:宋之問
paragraphs:
聞道雲中使，乘驄往復還。
河兵守陽月，塞虜失陰山。
拜職嘗隨驃，銘功不讓班。
旋聞受降日，歌舞入蕭關。

title:送田道士使蜀投龍
authors:宋之問
paragraphs:
風馭忽泠然，雲臺路幾千。
蜀門峯勢斷，巴字水形連。
人隔壺中地，龍遊洞裏天。
贈言回馭日，圖畫彼山川。

title:送許州宋司馬赴任
authors:宋之問
paragraphs:
潁郡水東流，荀陳兄弟遊。
偏傷茲日遠，獨向聚星州。
河潤在明德，人康非外求。
當聞力爲政，遙慰我心愁。

title:送趙司馬赴蜀州
authors:宋之問
paragraphs:
餞子西南望，煙緜劒道微。
橋寒金雁落，林曙碧雞飛。
職拜輿方遠，仙成履會歸。
定知和氏璧，遙掩玉輪輝。

title:送永昌蕭贊府
authors:宋之問
paragraphs:
柳變曲江頭，送君函谷遊。
弄琴寬別意，酌醴醉春愁。
戀本亦何極，贈言微所求。
莫令金谷水，不入故園流。

title:送李侍御
authors:宋之問
paragraphs:
行李戀庭闈，乘軺振綵衣。
南登指吳服，北走出秦畿。
去國夏雲斷，還鄉秋雁飛。
旋聞郡計入，更有使臣歸。

title:餞湖州薛司馬
authors:宋之問
paragraphs:
別駕促嚴程，離筵多故情。
交深季作友，義重伯爲兄。
鎮靜移吳俗，風流在漢京。
會看陳仲舉，從此拜公卿。

title:送杜審言
authors:宋之問
paragraphs:
臥病人事絕，嗟君萬里行。
河橋不相送，江樹遠含情。
別路追孫楚，維舟弔屈平。
可惜龍泉劒，流落在豐城。

title:送武進鄭明府
authors:宋之問
paragraphs:
弦歌試宰日，城闕賞心違。
北謝蒼龍去，南隨黃鵠飛。
夏雲海中出，吳山江上微。
甿謠豈云遠，從此慶緇衣。

title:送姚侍御出使江東
authors:宋之問
paragraphs:
帝憂河朔郡，南發海陵倉。
坐歎青春別，逶迤碧水長。
飲冰朝受命，衣錦晝還鄉。
爲問東山桂，無人何自芳。

title:留別之望舍弟
authors:宋之問
paragraphs:
同氣有三人，分飛在此晨。
西馳巴嶺徼，東去洛陽濱。
強飲離前酒，終傷別後神。
誰憐散花蕚，獨赴日南春。

title:漢江宴別
authors:宋之問
paragraphs:
漢廣不分天，舟移杳若仙。
秋虹暎晚日，江鶴弄晴煙。
積水浮冠蓋，遙風逐管弦。
嬉遊不可極，留恨此山川。

title:初發荆府贈長史
authors:宋之問
paragraphs:
□□□□□，□□□□□？仍隨五馬謫，載與兩禽奔。
明主無由見，羣公莫與言。
幸君逢聖日，何惜理虞翻。

title:晚泊湘江
authors:宋之問
paragraphs:
五嶺恓惶客，三湘顦顇顏。
況復秋雨霽，表裏見衡山。
路逐鵬南轉，心依雁北還。
唯餘望鄉淚，更染竹成斑。

title:過蠻洞
authors:宋之問
paragraphs:
越嶺千重合，蠻谿十里斜。
竹迷樵子徑，萍匝釣人家。
林暗交楓葉，園香覆橘花。
誰憐在荒外，孤賞足雲霞。

title:經梧州
authors:宋之問
paragraphs:
南國無霜霰，連年見物華。
青林暗換葉，紅橤續開花。
春去聞山鳥，秋來見海槎。
流芳雖可悅，會自泣長沙。

title:渡吳江別王長史
authors:宋之問
paragraphs:
倚櫂望茲川，銷魂獨黯然。
鄉連江北樹，雲斷日南天。
劒別龍初沒，書成雁不傳。
離舟意無限，催渡復催年。

title:泛鏡湖南溪
authors:宋之問
paragraphs:
乘興入幽棲，舟行日向低。
巖花候冬發，谷鳥作春啼。
沓嶂開天小，叢篁夾路迷。
猶聞可憐處，更在若邪溪。

title:途中寒食題黃梅臨江驛寄崔融
authors:宋之問
paragraphs:
馬上逢寒食，愁中屬暮春。
可憐江浦望，不見洛陽人。
北極懷明主，南溟作逐臣。
故園腸斷處，日夜柳條新。

title:遊韶州廣界寺
authors:宋之問
paragraphs:
影殿臨丹壑，香臺隱翠霞。
巢飛銜象鳥，砌蹋雨空花。
寶鐸搖初霽，金池暎晚沙。
莫愁歸路遠，門外有三車。

title:宿清遠峽山寺
authors:宋之問
paragraphs:
香岫懸金剎，飛泉屆石門。
空山唯習靜，中夜寂無喧。
說法初聞鳥，看心欲定猿。
寥寥隔塵市，何異武陵源。

title:題大庾嶺北驛
authors:宋之問
paragraphs:
陽月南飛雁，傳聞至此回。
我行殊未已，何日復歸來？江靜潮初落，林昏瘴不開。
明朝望鄉處，應見隴頭梅。

title:度大庾嶺
authors:宋之問
paragraphs:
度嶺方辭國，停軺一望家。
魂隨南翥鳥，淚盡北枝花。
山雨初含霽，江雲欲變霞。
但令歸有日，不敢恨長沙。

title:端州別袁侍郎
authors:宋之問
paragraphs:
合浦途未極，端溪行蹔臨。
淚來空泣臉，愁至不知心。
客醉山月靜，猿啼江樹深。
明朝共分手，之子愛千金。

title:過史正議宅
authors:宋之問
paragraphs:
舊交此零落，雨泣訪遺塵。
劒几傳好事，池臺傷故人。
國香蘭已歇，里樹橘猶新。
不見吳中隱，空餘江海濱。

title:梁宣王挽詞三首 一
authors:宋之問
paragraphs:
貴藩堯母族，外戚漢家親。
業重興王際，功高復辟辰。
愛賢唯報國，樂善不防身。
今日衣冠送，空傷置醴人。

title:梁宣王挽詞三首 二
authors:宋之問
paragraphs:
金精何日閉，玉匣此時開。
東望連吾子，南瞻近帝臺。
地形龜食報，墳土燕銜來。
可歎虞歌夕，紛紛騎吹回。

title:梁宣王挽詞三首 三
authors:宋之問
paragraphs:
像設千年在，平生萬事違。
綵旌翻葆吹，圭翣奠靈衣。
壠日寒無影，郊雲凍不飛。

title:魯忠王挽詞三首 一
authors:宋之問
paragraphs:
同盟會五月，歸葬出三條。
日慘咸陽樹，天寒渭水橋。
稍看朱鷺轉，尚識紫騮驕。
寂寂泉臺恨，從茲罷玉簫。

title:魯忠王挽詞三首 二
authors:宋之問
paragraphs:
邦家錫寵光，存沒貴忠良。
遂裂山河地，追尊父子王。
人悲槐里月，馬踏槿原霜。
別向天京北，悠悠此路長。

title:魯忠王挽詞三首 三
authors:宋之問
paragraphs:
樹羽迎朝日，撞鐘望早霞。
故人悲宿草，中使慘晨笳。
氣有衝天劒，星無犯斗槎。
唯餘孔公宅，長接魯王家。

title:范陽王挽詞二首 一
authors:宋之問
paragraphs:
賢相稱邦傑，清流舉代推。
公才掩諸夏，文體變當時。
賓弔飜成鶴，人亡惜喻龜。
洛陽今紙貴，猶寫太沖詞。

title:范陽王挽詞二首 二
authors:宋之問
paragraphs:
贈秩徽章洽，求書秘草成。
客隨朝露盡，人逐夜舟驚。
蒿里衣冠送，松門印綬迎。
誰知楊伯起，今日重哀榮。

title:故趙王屬贈黃門侍郎上官公挽詞二首 一
authors:宋之問
paragraphs:
韋門旌舊德，班氏業前書。
謫去因丞相，歸來爲倢伃。
周原烏相冢，越嶺雁隨車。
冥漠辭昭代，空憐賦子虛。

title:故趙王屬贈黃門侍郎上官公挽詞二首 二
authors:宋之問
paragraphs:
綠車隨帝子，青瑣翊宸機。
昔枉朝歌騎，今虛夕拜闈。
柳河悽挽曲，薤露濕靈衣。
一厝窮泉閉，雙鸞遂不飛。

title:藥
authors:宋之問
paragraphs:
有卉祕神仙，君臣有禮焉。
忻當苦口喻，不畏入腸偏。
扁鵲功成日，神農定品年。
丹成如可待，雞犬自聞天。

title:奉和九日登慈恩寺浮圖應制
authors:宋之問
paragraphs:
瑞塔千尋起，仙輿九日來。
萸房陳寶席，菊蘂散花臺。
御氣鵬霄近，升高鳳野開。
天歌將梵樂，空裏共裴回。

title:送沙門泓景道俊玄奘還荆州應制
authors:宋之問
paragraphs:
三乘歸淨域，萬騎餞通莊。
就日離亭近，彌天別路長。
荆南旋杖鉢，渭北限津梁。
何日紆真果，還來入帝鄉。

title:春日芙蓉園侍宴應制
authors:宋之問
paragraphs:
年光竹裏遍，春色杏間遙。
煙氣籠青閣，流文蕩畫橋。
飛花隨蝶舞，豔曲伴鶯嬌。
今日陪歡豫，還疑陟紫霄。

title:詠笛
authors:宋之問
paragraphs:
羌笛寫龍聲，長吟入夜清。
關山孤月下，來向隴頭鳴。
逐吹梅花落，含春柳色驚。
行觀向子賦，坐憶舊鄰情。

title:詠鍾
authors:宋之問
paragraphs:
既接南鄰磬，還隨北里笙。
平陵通曙響，長樂警宵聲。
秋至含霜動，春歸應律鳴。
豈惟恆待扣，金簴有餘清。

title:花落
authors:宋之問
paragraphs:
鐵騎幾時迴，金閨怨早梅。
雪寒花已落，風暖葉還開。
夕逐新春管，香迎小歲桮。
盛時何足貴，書裏報輪臺。

title:旅宿淮陽亭口號
authors:宋之問
paragraphs:
日暮風亭上，悠悠旅思多。
故鄉臨桂水，今夜渺星河。
暗草霜華發，空亭鴈影過。
興來誰與語，勞者自爲歌。

title:內題賦得巫山雨
authors:宋之問
paragraphs:
神女向高唐，巫山下夕陽。
裴回作行雨，婉戀逐荆王。
電影江前落，雷聲峽外長。
霽雲無處所，臺館曉蒼蒼。

title:王昭君
authors:宋之問
paragraphs:
非君惜鸞殿，非妾妬娥眉。
薄命由驕虜，無情是畫師。
嫁來胡地日，不竝漢宮時。
辛苦無聊賴，何堪上馬辭。

title:銅雀臺
authors:宋之問
paragraphs:
昔年分鼎地，今日望陵臺。
一旦雄圖盡，千秋遺令開。
綺羅君不見，歌舞妾空來。
恩共漳河水，東流無重回。

title:巫山高
authors:宋之問
paragraphs:
巫山峯十二，環合象昭回。
俯聽琵琶峽，平看雲雨臺。
古槎天外落，瀑水日邊來。
何忍猨啼夜，荆王枕席開。

title:望月有懷
authors:宋之問
paragraphs:
天使下西樓，含光萬里秋。
臺前似挂鏡，簾外如懸鉤。
張尹將眉學，班姬取扇儔。
佳期應借問，爲報大刀頭。

title:駕出長安
authors:宋之問
paragraphs:
聖德超千古，皇風扇九圍。
天回萬象出，駕動六龍飛。
淑氣來黃道，祥雲覆紫微。
太平多扈從，文物有光輝。

title:餞中書侍郎來濟
authors:宋之問
paragraphs:
曖曖去塵昏灞岸，飛飛輕蓋指河梁。
雲峰衣結千重葉，雪岫花開幾樹粧。
深悲黃鶴孤舟遠，獨對青山別路長。
却將分手霑襟淚，還用持添離席觴。

title:奉和春初幸太平公主南莊應制
authors:宋之問
paragraphs:
青門路接鳳凰臺，素滻宸遊龍騎來。
澗草自迎香輦合，巖花應待御筵開。
文移北斗成天象，酒遞南山作壽杯。
此日侍臣將石去，共歡明主賜金回。

title:三陽宮侍宴應制得幽字
authors:宋之問
paragraphs:
離宮祕苑勝瀛洲，別有仙人洞壑幽。
巖邊樹色含風冷，石上泉聲帶雨秋。
鳥向歌筵來度曲，雲依帳殿結爲樓。
微臣昔忝方明御，今日還陪八駿遊。

title:奉和晦日幸昆明池應制
authors:宋之問
paragraphs:
春豫靈池會，滄波帳殿開。
舟淩石鯨度，槎拂斗牛回。
節晦蓂全落，春遲柳暗催。
象溟看浴景，燒劫辨沈灰。
鎬飲周文樂，汾歌漢武才。
不愁明月盡，自有夜珠來。

title:奉和幸大薦福寺
authors:宋之問
paragraphs:
香剎中天起，宸遊滿路輝。
乘龍太子去，駕象法王歸。
殿飾金人影，窗搖玉女扉。
稍迷新草木，徧識舊庭闈。
水入禪心定，雲從寶思飛。
欲知皇劫遠，初拂六銖衣。

title:奉和幸三會寺應制
authors:宋之問
paragraphs:
六飛回玉輦，雙樹謁金仙。
瑞鳥呈書字，神龍吐浴泉。
淨心遙證果，睿想獨超禪。
塔湧香花地，山圍日月天。
梵音迎漏徹，空樂倚雲懸。
今日登仁壽，長看法鏡圓。

title:奉和薦福寺應制
authors:宋之問
paragraphs:
梵筵光聖邸，遊豫覽宏規。
不改靈光殿，因開功德池。
蓮生新步葉，桂長昔攀枝。
湧塔庭中見，飛樓海上移。
聞韶三月幸，觀象七星危。
欲識龍歸處，朝朝雲氣隨。

title:奉和幸神皐亭應制
authors:宋之問
paragraphs:
清蹕喧黃道，乘輿降紫宸。
霜戈凝曉日，雲管發陽春。
臺古全疑漢，林餘半識秦。
宴酣詩布澤，節改令行仁。
昔恃山河險，今依道德淳。
多慙獻嘉頌，空累屬車塵。

title:奉和幸長安故城未央宮應制
authors:宋之問
paragraphs:
漢王未息戰，蕭相乃營宮。
壯麗一朝盡，威靈千載空。
皇明悵前跡，置酒宴羣公。
寒輕綵仗外，春發幔城中。
樂思回斜日，歌詞繼大風。
今朝天子貴，不假叔孫通。

title:奉和幸韋嗣立山莊侍宴應制
authors:宋之問
paragraphs:
樞掖調梅暇，林園藝槿初。
入朝榮劒履，退食偶琴書。
地隱東巖室，天回北斗車。
旌門臨䆗窱，輦道屬扶疎。
雲罕明丹壑，霜笳徹紫虛。
水疑投石處，溪似釣璜餘。
帝澤頒巵酒，人歡頌里閭。
一承黃竹詠，長奉白茅居。

title:扈從登封告成頌應制
authors:宋之問
paragraphs:
御路回中嶽，天營接下都。
百靈無後至，萬國競前驅。
文衞嚴清蹕，幽仙讀寶符。
貝花明漢果，芝草入堯廚。
濟濟衣冠會，喧喧夷夏俱。
宗禋仰神理，刊木望川途。
撫己貧非病，時來本不愚。
願陪丹鳳輦，率舞白雲衢。

title:宴安樂公主宅得空字
authors:宋之問
paragraphs:
英藩築外館，愛主出王宮。
賓至星槎落，仙來月宇空。
玳梁飜賀燕，金埒倚晴虹。
簫奏秦臺裏，書開魯壁中。
短歌能駐日，豔舞欲嬌風。
聞有淹留處，山阿滿桂叢。

title:春日鄭協律山亭陪宴餞鄭卿同用樓字
authors:宋之問
paragraphs:
潘園枕郊郭，愛客坐相求。
尊酒東城外，驂騑南陌頭。
池平分洛水，林缺見嵩丘。
暗竹侵山徑，垂楊拂妓樓。
彩雲歌處斷，遲日舞前留。
此地何年別，蘭芳空自幽。

title:和姚給事寓直之作
authors:宋之問
paragraphs:
清論滿朝陽，高才拜夕郎。
還從避馬路，來接珥貂行。
寵就黃扉日，威回白簡霜。
柏臺遷鳥茂，蘭署得人芳。
禁靜鐘初徹，更疎漏漸長。
曉河低武庫，流火度文昌。
寓直恩徽重，乘秋藻翰揚。
暗投空欲報，下調不成章。

title:和庫部李員外秋夜寓直之作
authors:宋之問
paragraphs:
相庭貽慶遠，才子拜郎初。
起草徯仙閣，焚香臥直廬。
更深河欲斷，節勁柳偏疎。
氣耿凌雲筆，心搖待漏車。
叨榮廁儔侶，省己恧空虛。
徒裴陽春和，難參麗曲餘。

title:酬李丹徒見贈之作
authors:宋之問
paragraphs:
鎮吳稱奧里，試劇仰通才。
近挹人披霧，遙聞境震雷。
一朝逢解榻，累日共銜杯。
連轡登山盡，浮舟望海回。
以予慙拙宦，期子遇良媒。
贈曲南鳧斷，征途北雁催。
更憐江上月，還入鏡中開。

title:使過襄陽登鳳林寺閣
authors:宋之問
paragraphs:
香閣臨清漢，丹梯隱翠微。
林篁天際密，人世谷中違。
苔石銜仙洞，蓮舟泊釣磯。
山雲浮棟起，江雨入庭飛。
信美雖南國，嚴程限北歸。
幽尋不可再，留步惜芳菲。

title:宋公宅送甯諫議
authors:宋之問
paragraphs:
宋公爰創宅，庾氏更誅茅。
間出人三秀，平臨楚四郊。
漢臣來絳節，荆牧動金鐃。
尊溢宜城酒，笙裁曲沃匏。
露荷秋變節，風柳夕鳴梢。
一散陽臺雨，方隨越鳥巢。

title:送合宮蘇明府頲
authors:宋之問
paragraphs:
鉉府誕英規，公才天下知。
謂乘羔雁族，繼入鳳皇池。
赤縣求人隱，青門起路岐。
翟回車少別，鳧化舃遙馳。
神哭周南境，童歌渭北垂。
賢哉荀奉倩，衮職佇來儀。

title:送楊六望赴金水
authors:宋之問
paragraphs:
借問梁山道，嶔岑幾萬重。
遙州刀作字，絕壁劒爲峰。
惜別路窮此，留歡意不從。
憂來生白髮，時晚愛青松。
勿以西南遠，夷歌寢盛容。
台階有高位，寧復久臨邛。

title:下桂江龍目灘
authors:宋之問
paragraphs:
停午出灘險，輕舟容易前。
峰攢入雲樹，崖噴落江泉。
巨石潛山怪，深篁隱洞仙。
鳥遊溪寂寂，猿嘯嶺娟娟。
揮袂日凡幾，我行途已千。
暝投蒼梧郡，愁枕白雲眠。

title:入瀧州江
authors:宋之問
paragraphs:
孤舟泛盈盈，江流日縱橫。
夜雜蛟螭寢，晨披瘴癘行。
潭蒸水沫起，山熱火雲生。
猿躩時能嘯，鳶飛莫敢鳴。
海窮南徼盡，鄉遠北魂驚。
泣向文身國，悲看鑿齒氓。
地偏多育蠱，風惡好相鯨。
余本巖栖客，悠哉慕玉京。
厚恩嘗願答，薄宦不祈成。
違隱乖求志，披荒爲近名。
鏡愁玄髮改，心負紫芝榮。
運啓中興曆，時逢外域清。
祗應保忠信，延促付神明。

title:始安秋日
authors:宋之問
paragraphs:
桂林風景異，秋似洛陽春。
晚霽江天好，分明愁殺人。
卷雲山𧥄𧥄，碎石水磷磷。
世業事黃老，妙年孤隱淪。
歸歟臥滄海，何物貴吾身。

title:桂州黃潭舜祠
authors:宋之問
paragraphs:
虞世巡百越，相傳葬九疑。
精靈遊此地，祠樹日光輝。
禋祭忽羣望，丹青圖二妃。
神來獸率舞，仙去鳳還飛。
日暝山氣落，江空潭靄微。
帝鄉三萬里，乘彼白雲歸。

title:登粵王臺
authors:宋之問
paragraphs:
江上粵王臺，登高望幾回。
南溟天外合，北戶日邊開。
地濕煙嘗起，山晴雨半來。
冬花採盧橘，夏果摘楊梅。
跡類虞翻枉，人非賈誼才。
歸心不可見，白髮重相催。

title:早發始興江口至虛氏村作
authors:宋之問
paragraphs:
候曉踰閩嶠，乘春望越臺。
宿雲鵬際落，殘月蚌中開。
薜荔搖青氣，桄榔翳碧苔。
桂香多露裛，石響細泉回。
抱葉玄猿嘯，銜花翡翠來。
南中雖可悅，北思日悠哉。
鬒髮俄成素，丹心已作灰。
何當首歸路，行剪故園萊。

title:發藤州
authors:宋之問
paragraphs:
朝夕苦遄征，孤魂長自驚。
泛舟依雁渚，投館聽猿鳴。
石髮緣溪蔓，林衣埽地輕。
雲峰刻不似，苔蘚畫難成。
露裛千花氣，泉和萬籟聲。
攀幽紅處歇，躋險綠中行。
戀切芝蘭砌，悲纏松柏塋。
丹心江北死，白髮嶺南生。
魑魅天邊國，窮愁海上城。
勞歌意無限，今日爲誰明。

title:遊稱心寺
authors:宋之問
paragraphs:
釋事懷三隱，清襟謁四禪。
江鳴潮未落，林曉日初懸。
寶葉交香雨，金沙吐細泉。
望諧舟客趣，思發海人煙。
顧櫪仍留馬，乘杯久棄船。
未憂龜負嶽，且識鳥耘田。
理契都無象，心冥不寄筌。
安期庶可揖，天地得齊年。

title:遊法華寺
authors:宋之問
paragraphs:
高岫擬耆闍，真乘引妙車。
空中結樓殿，意表出雲霞。
後果纏三足，前因感六牙。
宴林薰寶樹，水溜滴金沙。
寒谷梅猶淺，溫庭橘未華。
臺香紅藥亂，塔影綠篁遮。
果漸輪王族，緣超梵帝家。
晨行踏忍草，夜誦得靈花。
江郡將何匹，天都亦未加。
朝來沿泛所，應是逐仙槎。

title:夜渡吳松江懷古
authors:宋之問
paragraphs:
宿帆震澤口，曉渡松江濆。
櫂發魚龍氣，舟衝鴻雁羣。
寒潮頓覺滿，暗浦稍將分。
氣出海生日，光清湖起雲。
水鄉盡天衞，歎息爲吳君。
謀士伏劒死，至今悲所聞。

title:謁禹廟
authors:宋之問
paragraphs:
夏王乘四載，茲地發金符。
峻命終不易，報功疇敢渝。
先驅總昌會，後至伏靈誅。
玉帛空天下，衣冠照海隅。
旋聞厭黃屋，更道出蒼梧。
林表祠轉茂，山阿井詎枯。
舟遷龍負壑，田變鳥芸蕪。
舊物森如在，天威肅未殊。
玄夷屆瑤席，玉女侍清都。
奕奕扃闈邃，軒軒杖衞趨。
氣青連曙海，雲白洗春湖。
猿嘯有時答，禽言常自呼。
靈歆異蒸糈，至樂匪笙竽。
茅殿今文襲，梅梁古製無。
運遙日崇麗，業盛答昭蘇。
伊昔力云盡，而今功尚敷。
揆材非美箭，精享愧生芻。
郡職昧爲理，邦空寧自誣。
下車霰已積，攝事露行濡。
人隱冀多祐，曷唯霑薄軀。

title:遊禹穴回出若邪
authors:宋之問
paragraphs:
禹穴今朝到，邪溪此路通。
著書聞太史，鍊藥有仙翁。
鶴往籠猶掛，龍飛劒已空。
石帆搖海上，天鏡落湖中。
水低寒雲白，山邊墜葉紅。
歸舟何慮晚，日暮使樵風。

title:靈隱寺”
authors:宋之問
paragraphs:
鷲嶺鬱岧嶢，龍宮鎖寂寥。
樓觀滄海日，門對浙江潮。
桂子月中落，天香雲外飄。
捫蘿登墖遠，刳木取泉遙。
霜薄花更發，冰輕葉未凋。
夙齡尚遐異，搜對滌煩囂。
待入天台路，看余度石橋。

title:遊雲門寺
authors:宋之問
paragraphs:
維舟探靜域，作禮事尊經。
投跡一蕭散，爲心自杳冥。
龕依大禹穴，樓倚少微星。
沓嶂圍蘭若，回溪抱竹庭。
覺花塗砌白，甘露洗山青。
雁塔鶱金地，虹橋轉翠屏。
人天宵現景，神鬼晝潛形。
理勝常虛寂，緣空自感靈。
入禪從鴿遶，說法有龍聽。
劫累終期滅，塵躬且未寧。
搖搖不安寐，待月詠巖扃。

title:早發韶州
authors:宋之問
paragraphs:
炎徼行應盡，回瞻鄉路遙。
珠厓天外郡，銅柱海南標。
日夜清明少，春冬霧雨饒。
身經大火熱，顏入瘴江消。
觸影含沙怒，逢人女草搖。
露濃看菌濕，風颶覺船飄。
直禦魑將魅，寧論鴟與鴞。
虞翻思報國，許靖願歸朝。
綠樹秦京道，青雲洛水橋。
故園長在目，魂去不須招。

title:早入清遠峽
authors:宋之問
paragraphs:
傳聞峽山好，旭日櫂前沂。
雨色搖丹嶂，泉聲聒翠微。
兩巖天作帶，萬壑樹披衣。
秋菊迎霜序，春藤礙日輝。
翳潭花似織，緣嶺竹成圍。
寂歷環沙浦，蔥蘢轉石圻。
露餘江未熱，風落瘴初稀。
猿飲排虛上，禽驚掠水飛。
榜童夷唱合，樵女越吟歸。
良候斯爲美，邊愁自有違。
誰言望鄉國，流涕失芳菲。

title:發端州初入西江
authors:宋之問
paragraphs:
問我將何去？清晨泝越溪。
翠微縣宿雨，丹壑飲晴霓。
樹影捎雲密，藤陰覆水低。
潮回出浦駛，洲轉望鄉迷。
人意長懷北，江行日向西。
破顏看鵲喜，拭淚聽猿嗁/。
骨肉初分愛，親朋忽解攜。
路遙魂欲斷，身辱理能齊。
疇日三山意，于茲萬緒暌。
金陵有仙館，即事尋丹梯。

title:渡漢江
authors:宋之問
paragraphs:
嶺外音書斷，經冬復歷春。
近鄉情更怯，不敢問來人。

title:嵩山夜還
authors:宋之問
paragraphs:
家住嵩山下，好采舊山薇。
自省遊泉石，何曾不夜歸。

title:湖中別鑒上人
authors:宋之問
paragraphs:
願與道林近，在意逍遙篇。
自有靈佳寺，何用沃洲禪。

title:題鑒上人房二首 一
authors:宋之問
paragraphs:
落花雙樹積，芳草一庭春。
玩之堪興異，何必見幽人。

title:題鑒上人房二首 二
authors:宋之問
paragraphs:
晚入應真理，經行尚未回。
房中無俗物，林下有青苔。

title:答田徵君
authors:宋之問
paragraphs:
出遊杳何處？遲回伊洛間。
歸寢忽成夢，宛在嵩丘山。

title:傷曹娘二首 一
authors:宋之問
paragraphs:
鳳飛樓伎絕，鸞死鏡臺空。
獨憐脂粉氣，猶著舞衣中。

title:傷曹娘二首 二
authors:宋之問
paragraphs:
河伯憐嬌態，馮夷要姝妓。
寄言遊戲人，莫弄黃河水。

title:河陽
authors:宋之問
paragraphs:
昔日河陽縣，氛氳香氣多。
曹娘嬌態盡，春樹不堪過。

title:燕巢軍幕
authors:宋之問
paragraphs:
北關憐翠幕，不是厭朱樓。
故來呈燕頷，報道欲封侯。

title:苑中遇雪應制
authors:宋之問
paragraphs:
紫禁仙輿詰旦來，青旂遙倚望春臺。
不知庭霰今朝落，疑是林花昨夜開。

title:送司馬道士遊天台
authors:宋之問
paragraphs:
羽客笙歌此地違，離筵數處白雲飛。
蓬萊闕下長相憶，桐柏山頭去不歸。

title:登逍遙樓
authors:宋之問
paragraphs:
逍遙樓上望鄉關，綠水泓澄雲霧間。
北去衡陽二千里，無因雁足繫書還。

title:奉和春日玩雪應制
authors:宋之問
paragraphs:
北闕彤雲掩曙霞，東風吹雪舞山家。
瓊章定少千人和，銀樹長芳六出花。

title:傷曹娘二首 一
authors:宋之問
paragraphs:
可憐冥漠去何之，獨立丰茸無見期。
君看水上芙蓉色，恰似生前歌舞時。

title:傷曹娘二首 二
authors:宋之問
paragraphs:
前溪妙舞今應盡，子夜新歌遂不傳。
無復綺羅嬌白日，直將珠玉閉黃泉。

title:郡宅中齋
authors:宋之問
paragraphs:
郡宅枕層嶺，春湖繞芳甸。
雲甍出萬家，臥覽皆已徧。
漁商汗成雨，廨邑明若練。
越俗鏡中行，夏祠雲表見。
茲都信盤鬱，英遠常棲眄。
王子事黃老，獨樂恣遊衍。
謝公念蒼生，同憂感推薦。
靈越多秀士，運闊無由面。
神理翳青山，風流滿黃卷。
揆予謬承獎，自惜從纓弁。
瑤水執仙羈，金閨負時選。
晨趨博望苑，夜直明光殿。
一朝罷臺閣，萬里違鄉縣。
風土足慰心，況悅年芳變。
淮廩佇滋實，沂歌非所羨。
訟寢歸四明，齡頹親九轉。
微尚本江海，少留豈交戰。
唯餘後凋色，竊比東南箭。

title:稱心寺
authors:宋之問
paragraphs:
步陟招提宮，北極山海觀。
千巖遞縈繞，萬壑殊悠漫。
喬木轉夕陽，文軒劃清渙。
泄雲多表裏，驚潮每昏旦。
問予金門客，何事滄洲畔。
謬以三署資，來刺百城半。
人隱尚未弭，歲華豈兼玩。
東山桂枝芳，明發坐盈歎。

title:新年作
authors:宋之問
paragraphs:
鄉心新歲切，天畔獨澘然。
老至居人下，春歸在客先。
嶺猨同旦暮，江柳共風煙。
已似長沙傅，從今又幾年。

title:剪綵
authors:宋之問
paragraphs:
駐想持金錯，居然作管灰。
綺羅纖手製，桃李向春開。
拾藻蜂初泊，銜花鳥未回。
不言將巧笑，飜逐美人來。

title:七夕
authors:宋之問
paragraphs:
傳道仙星媛，年年會水隅。
停梭借蟋蟀，留巧付蜘蛛。
去晝從雲請，歸輪竚日輸。
莫言相見闊，天上日應殊。

title:桂州陪王都督晦日宴逍遙樓
authors:宋之問
paragraphs:
晦節高樓望，山川一半春。
意隨蓂葉盡，愁共柳條新。
投刺登龍日，開懷納鳥晨。
兀然心似醉，不覺有吾身。

title:和趙員外桂陽橋遇佳人
authors:宋之問
paragraphs:
江雨朝飛浥細塵，陽橋花柳不勝春。
金鞍白馬來從趙，玉面紅妝本姓秦。
妬女猶憐鏡中髮，侍兒堪感路傍人。
蕩舟爲樂非吾事，自歎空閨夢寐頻。

title:函谷關
authors:宋之問
paragraphs:
至人□□識仙風，瑞靄丹光遠鬱蔥。
靈跡才辭周柱下，祥氛已入函關中。
不從紫氣臺端候，何得青華觀裏逢。
欲訪乘牛求寶籙，願隨鶴駕徧瑤空。

title:詠省壁畫鶴
authors:宋之問
paragraphs:
粉壁圖仙鶴，昂藏真氣多。
鶱飛竟不去，當是戀恩波。

title:廣州朱長史座觀妓
authors:宋之問
paragraphs:
歌舞須連夜，神仙莫放歸。
參差隨暮雨，前路濕人衣。

title:謁二妃廟
authors:宋之問
paragraphs:
還以金屋貴，留茲寶席尊。
江鳧嘯風雨，山鬼泣朝昏。

title:贈嚴侍御
authors:宋之問
paragraphs:
受脤清邊服，乘驄歷塞塵。
當聞漢雪恥，羞共虜和親。

title:在荆州重赴嶺南
authors:宋之問
paragraphs:
夢澤三秋日，蒼梧一片雲。
還將鵷鷺羽，重入鷓鴣羣。

title:則天皇后挽歌
authors:宋之問
paragraphs:
象物行周禮，衣冠集漢都。
誰憐事虞舜，下里泣蒼梧。

title:鄧國太夫人挽歌
authors:宋之問
paragraphs:
鸞死鉛妝歇，人亡錦字空。
悲端若能減，渭水亦應窮。

title:楊將軍挽歌
authors:宋之問
paragraphs:
亭寒照苦月，隴暗積愁雲。
今日山門樹，何處有將軍。

title:塞垣行
authors:崔湜
paragraphs:
疾風卷溟海，萬里揚砂礫。
仰望不見天，昏昏竟朝夕。
是時軍兩進，東拒復西敵。
蔽山張旗鼓，間道潛鋒鏑。
精騎突曉圍，奇兵襲暗壁。
十月邊塞寒，四山沍陰積。
雨雪鴈南飛，風塵景西迫。
昔我事討論，未嘗怠經籍。
一朝棄筆硯，十年操矛戟。
豈要黃河誓，須勒燕然石。
可嗟牧羊臣，海上久爲客。

title:送梁卿王郎中使東蕃弔冊
authors:崔湜
paragraphs:
梁侯上卿秀，王子中臺傑。
贈冊綏九夷，旌旃下雙闕。
西堂禮樂送，南陌軒車別。
征路入海雲，行舟泝江月。
茲邦久欽化，歷載歸朝謁。
皇心諒所嘉，寄爾宣風烈。

title:餞唐州高使君赴任
authors:崔湜
paragraphs:
芳春桃李時，京都物華好。
爲岳豈不貴，所悲涉遠道。
遠道不可思，宿昔夢見之。
贈君雙佩刀，日夕視來期。

title:冀北春望
authors:崔湜
paragraphs:
迴首覽燕趙，春生兩河間。
曠然萬里餘，際海不見山。
雨歇青林潤，煙空綠野閑。
問鄉何處所，目送白雲還。

title:景龍二年余自門下平章事削階授江州員外司馬尋拜襄州刺史春日赴襄陽途中言志
authors:崔湜
paragraphs:
余本燕趙人，秉心愚且直。
羣籍備所見，孤貞每自飭。
徇祿期代耕，受任亦量力。
幸逢休明時，朝野兩薦推。
一朝趨金門，十載奉瑤墀。
入掌遷固筆，出參枚馬詞。
吏部既三踐，中書亦五期。
進無負鼎說，退慙補衮詩。
常恐嬰悔吝，不得少酬私。
嗷嗷路傍子，納謗紛無已。
上動明主疑，下貽大臣恥。
毫髮顧無累，冰壺邈自持。
天道何期平，幽冤終見明。
始佐廬陵郡，尋牧襄陽城。
彤幃荷新寵，朱黻蒙舊榮。
力薄慙任重，恩深知命輕。
飭徒留前路，行子悲且慕。
猶聞長樂鐘，尚辨青門樹。
慈親不忍訣，昆弟默相顧。
去去勿重陳，川長日云暮。

title:大漠行
authors:崔湜
paragraphs:
單于犯薊堧，驃騎略蕭邊。
南山木葉飛下地，北海蓬根亂上天。
科斗連營太原道，魚麗合陣武威川。
三軍遙倚杖，萬里相馳逐。
旌斾悠悠靜瀚源，鼙鼓喧喧動盧谷。
窮徼上幽陵，吁嗟倦寢興。
馬蹄凍溜石，胡毳暖生冰。
雲沙泱漭天光閉，河塞陰沈海色凝。
崆峒異國誰能托，蕭索邊心常不樂。
近見行人畏白龍，遙聞公主愁黃鶴。
陽春半，岐路間。
瑤臺苑，玉門關。
百花芳樹紅將歇，二月蘭皐綠未還。
陣雲不散魚龍水，雨雪猶飛鴻鴈山。
山嶂連緜不可極，路遠辛勤夢顏色。
北堂萱草不寄來，東園桃李長相憶。
漢將紛紜攻戰盈，胡寇蕭條幽朔清。
韓君拜節偏知遠，鄭吉驅旌坐見迎。
火絕煙沈右西極，谷靜山空左北平。
但使將軍能百戰，不須天子築長城。

title:奉和登驪山高頂寓目應制
authors:崔湜
paragraphs:
名山何壯哉，玄覽一徘徊。
御路穿林轉，旌門倚石開。
煙霞肘後發，河塞掌中來。
不學蓬壺遠，經年猶未迴。

title:侍宴長寧公主東莊應制
authors:崔湜
paragraphs:
沁園東郭外，鸞駕一遊盤。
水榭宜時陟，山樓向晚看。
席臨天女貴，杯接近臣歡。
聖藻懸宸象，微臣竊仰觀。

title:奉和送金城公主適西蕃應制
authors:崔湜
paragraphs:
懷戎前策備，降女舊因修。
簫鼓辭家怨，旌旃出塞愁。
尚孩中念切，方遠御慈留。
顧乏謀臣用，仍勞聖主憂。

title:幸白鹿觀應制
authors:崔湜
paragraphs:
御旗探紫籙，仙杖闢丹丘。
捧藥芝童下，焚香桂女留。
鸞歌無歲月，鶴語記春秋。
臣朔真何幸，常陪漢武遊。

title:幸梨園亭觀打毬應制
authors:崔湜
paragraphs:
年光陌上發，香輦禁中遊。
草綠鴛鴦殿，花明翡翠樓。
寶杯承露酌，仙管雜風流。
今日陪歡豫，皇恩不可酬。

title:慈恩寺九日應制
authors:崔湜
paragraphs:
帝里重陽節，香園萬乘來。
却邪萸結佩，獻壽菊傳杯。
塔類承天湧，門疑待佛開。
睿詞懸日月，長得仰昭回。

title:折楊柳
authors:崔湜
paragraphs:
二月風光半，三邊戍不還。
年華妾自惜，楊柳爲君攀。
落絮縈衫袖，垂條拂髻鬟。
那堪音信斷，流涕望陽關。

title:邊愁
authors:崔湜
paragraphs:
九月蓬根斷，三邊草葉腓。
風塵馬變色，霜雪劒生衣。
客思愁陰晚，邊書驛騎歸。
殷勤鳳樓上，還袂及春暉。

title:婕妤怨
authors:崔湜
paragraphs:
不分君恩斷，新妝視鏡中。
容華尚春日，嬌愛已秋風。
枕席臨窗曉，帷屏向月空。
年年後庭樹，榮落在深宮。

title:酬杜麟臺春思
authors:崔湜
paragraphs:
春還上林苑，花滿洛陽城。
鴛衾夜凝思，龍鏡曉含情。
憶夢殘燈落，離魂暗馬驚。
可憐朝與暮，樓上獨盈盈。

title:寄天台司馬先生
authors:崔湜
paragraphs:
聞有三元客，祈仙九轉成。
人間白雲返，天上赤龍迎。
尚惜金芝晚，仍攀琪樹榮。
何年緱嶺上，一謝洛陽城。

title:唐都尉山池
authors:崔湜
paragraphs:
曲渚颺輕舟，前谿釣晚流。
鴈翻蒲葉起，魚撥荇花遊。
金子懸湘柚，珠房折海榴。
幽尋惜未已，清月半西樓。

title:江樓夕望
authors:崔湜
paragraphs:
試陟江樓望，悠悠去國情。
楚山霞外斷，漢水月中平。
公子留遺邑，夫人有舊城。

title:襄城即事
authors:崔湜
paragraphs:
子牟懷魏闕，元凱滯襄城。
冠蓋仍爲里，沙臺尚識名。
山光晴後綠，江色晚來清。

title:秦州薛都督挽詞
authors:崔湜
paragraphs:
十里絳山幽，千年汾水流。
碑傳門客見，劒是故人留。
隴樹煙含夕，山門月照秋。
古來鐘鼎盛，共盡一嵩丘。

title:奉和春日幸望春宮
authors:崔湜
paragraphs:
澹蕩春光滿曉空，逍遙御輦入離宮。
山河眺望雲天外，臺榭參差煙霧中。
庭際花飛錦繡合，枝間鳥囀管弦同。
即此歡娛齊鎬宴，唯應率舞樂薰風。

title:奉和幸韋嗣立山莊侍宴應制
authors:崔湜
paragraphs:
丞相登前府，尚書啓舊林。
式閭明主睿，榮族聖嬪心。
川狹旌門抵，巖高蔽帳臨。
閑窗憑柳暗，小徑入松深。
雲卷千峰色，泉和萬籟吟。
蘭迎天女佩，竹礙侍臣簪。
宸翰三光燭，朝榮四海欽。
還嗟絕機叟，白首漢川陰。

title:同李員外春閨
authors:崔湜
paragraphs:
落日啼連夜，孤燈坐徹明。
捲簾雙燕入，披幌百花驚。
隴上寒應晚，閨中織未成。
管弦愁不意，梳洗懶無情。
去歲聞西伐，今年送北征。
容顏離別盡，流恨滿長城。

title:襄陽早秋寄岑侍郎
authors:崔湜
paragraphs:
江城秋氣早，旭旦坐南闈。
落葉驚衰鬢，清霜換旅衣。
時來矜早達，事往覺前非。
體道徒推理，防身終昧微。
故人金華省，肅穆秉天機。
誰念江漢廣，蹉跎心事違。

title:贈蘇少府赴任江南余時還京
authors:崔湜
paragraphs:
丈夫不歎別，達士自安卑。
攬泣固無趣，銜杯空爾爲。
流雲春窈窕，去水暮逶迤。
行舟忽東泛，歸騎亦西馳。
秦地多芳草，江潭有桂枝。
誰言阻遐闊，所貴在相知。

title:登總持寺閣
authors:崔湜
paragraphs:
宿雨清龍界，晨暉滿鳳城。
升攀重閣迥，憑覽四郊明。
井邑周秦地，山河今古情。
紆餘一水合，寥落五陵平。
處處風煙起，欣欣草木榮。
故人不可見，冠蓋滿東京。

title:早春邊城懷歸
authors:崔湜
paragraphs:
大漠羽書飛，長城未解圍。
山川凌玉嶂，旌節下金微。
路向南庭遠，書因北鴈稀。
鄉關搖別思，風雪散戎衣。
歲盡仍爲客，春還尚未歸。
明年征騎返，歌舞及芳菲。

title:至桃林塞作
authors:崔湜
paragraphs:
去國未千里，離家已再旬。
丹心恆戀闕，白首更辭親。
懷璧常貽訓，捐金詎得鄰。
抱冤非忤物，罹謗豈由人。
不濫辭終辨，無瑕理竟伸。
黻還中省舊，符與外臺新。
塞上同遷客，江潭異逐臣。
淚垂非屬峴，腸斷固由秦。
歲月行遒盡，山川難重陳。
始知亭伯去，還是拙謀身。

title:襄陽作
authors:崔湜
paragraphs:
廟堂初解印，郡邸忽腰章。
按節巡河右，鳴騶入漢陽。
城臨南峴出，樹繞北津長。
好學風猶扇，誇才俗未忘。
江山跨七澤，煙雨接三湘。
蛟浦菱荷淨，漁舟橘柚香。
醉中求習氏，夢裏憶襄王。
宅壞仍思鳳，碑存更憶羊。
下車慙政美，閉閣幸時康。
多謝南征術，于今尚不亡。

title:喜入長安
authors:崔湜
paragraphs:
雲日能催曉，風光不惜年。
賴逢征客盡，歸在落花前。

title:奉和幸韋嗣立山莊應制
authors:崔湜
paragraphs:
竹徑桃源本出塵，松軒茅棟別驚新。
御蹕何須林下駐，山公不是俗中人。

title:踏歌詞二首 一
authors:崔液
paragraphs:
綵女迎金屋，仙姬出畫堂。
鴛鴦裁錦袖，翡翠貼花黃。
歌響舞分行，豔色動流光。

title:踏歌詞二首 二
authors:崔液
paragraphs:
庭際花微落，樓前漢已橫。
金臺催夜盡，羅袖拂寒輕。
樂笑暢歡情，未半著天明。

title:代春閨
authors:崔液
paragraphs:
江南日暖鴻始來，柳條初碧葉半開。
玉關遙遙戍未迴，金閨日夕生綠苔。
寂寂春花煙色暮，簷燕雙雙落花度。
青樓明鏡晝無光，紅帳羅衣徒自香。
妾恨十年長獨守，君情萬里在漁陽。

title:上元夜六首 一
authors:崔液
paragraphs:
玉漏銀壺且莫催，鐵關金鎖徹明開。
誰家見月能閒坐，何處聞燈不看来。

title:上元夜六首 二
authors:崔液
paragraphs:
神燈佛火百輪張，刻像圖形七寶裝。
影裏如聞金口說，空中似散玉毫光。

title:上元夜六首 三
authors:崔液
paragraphs:
今年春色勝常年，此夜風光最可憐。
鳷鵲樓前新月滿，鳳皇臺上寶燈燃。

title:上元夜六首 四
authors:崔液
paragraphs:
金勒銀鞍控紫騮，玉輪珠幰駕青牛。
驂驔始散東城曲，倏忽還來南陌頭。

title:上元夜六首 五
authors:崔液
paragraphs:
公子王孫意氣驕，不論相識也相邀。
最憐長袖風前弱，更賞新弦暗裏調。

title:上元夜六首 六
authors:崔液
paragraphs:
星移漢轉日將微，露灑煙飄燈漸稀。
猶惜路傍歌舞處，躊躕相顧不能歸。

title:冀北春望
authors:崔液
paragraphs:
迴首覽燕趙，春生兩河間。
曠然餘萬里，際海不見山。
雨歇青林潤，煙空綠野閑。
問鄉無處所，目送白雲關。

title:擬古神女宛轉歌二首 一
authors:崔液
paragraphs:
風已清，月朗琴復明。
掩抑悲千態，殷勤是一聲。
歌宛轉，宛轉和更長。
願爲雙鴻鵠，比翼共翱翔。

title:擬古神女宛轉歌二首 二
authors:崔液
paragraphs:
日已暮，長簷鳥應度。
此時望君君不來，此時思君君不顧。
歌宛轉，宛轉那能異棲宿。
願爲形與影，出入恆相逐。

title:望韓公堆
authors:崔滌
paragraphs:
韓公堆上望秦川，渺渺關山西接連。
孤客一身千里外，未知歸日是何年。

title:倬彼我系 一
authors:王勃
paragraphs:
倬彼我系，出自有周。
分疆錫社，派別支流。
居衞仕宋，臣嬴相劉。
廼武廼文，或公或侯。

title:倬彼我系 二
authors:王勃
paragraphs:
晉曆崩坼，衣冠擾弊。
粵自太原，播徂江澨。
禮喪賢隱，時屯道閉。
王室如燬，生人多殪。

title:倬彼我系 三
authors:王勃
paragraphs:
伊我有器，思逢其主。
自東施西，擇木開宇。
田彼河曲，家乎汾浦。
天未厭亂，吾將誰輔。

title:倬彼我系 四
authors:王勃
paragraphs:
伊我祖德，思濟九埏。
不常厥所，于茲五遷。
欲及時也，夫豈願焉。
其位雖屈，其言則傳。

title:倬彼我系 五
authors:王勃
paragraphs:
爰述帝制，大蒐王道。
曰天曰人，是祖是考。
禮樂咸若，詩書具草。
貽厥孫謀，永爲家寶。

title:倬彼我系 六
authors:王勃
paragraphs:
伊余小子，信慙明哲。
彼網有條，彼車有轍。
思屏人事，克終前烈。
于嗟代網，卒余來絏。

title:倬彼我系 七
authors:王勃
paragraphs:
來絏伊何，謂余曰仕。
我瞻先達，三十方起。
夫豈不懷，高山仰止。
願言毓德，啜菽飲水。

title:倬彼我系 八
authors:王勃
paragraphs:
有鳥反哺，其聲嗷嗷。
言念舊德，憂心忉忉。
今我不養，歲月其滔。
僶俛從役，豈敢告勞。

title:倬彼我系 九
authors:王勃
paragraphs:
從役伊何，薄求卑位。
告勞伊何，來參卿事。
名存實爽，負信愆義。
靜言遐思，中心是愧。

title:上巳浮江宴韻得阯字
authors:王勃
paragraphs:
披觀玉京路，駐賞金臺阯。
逸興懷九仙，良辰傾四美。
松吟白雲際，桂馥青溪裏。
別有江海心，日暮情何已。

title:春日宴樂遊園賦韻得接字
authors:王勃
paragraphs:
帝里寒光盡，神臯春望浹。
梅郊落晚英，柳甸驚初葉。
流水抽奇弄，崩雲灑芳牒。
清尊湛不空，暫喜平生接。

title:山亭夜宴
authors:王勃
paragraphs:
桂宇幽襟積，山亭涼夜永。
森沈野徑寒，肅穆巖扉靜。
竹晦南汀色，荷翻北潭影。
清興殊未闌，林端照初景。

title:詠風
authors:王勃
paragraphs:
肅肅涼景生，加我林壑清。
驅煙尋磵戶，卷霧出山楹。
去來固無跡，動息如有情。
日落山水靜，爲君起松聲。

title:懷仙
authors:王勃
paragraphs:
鶴岑有奇徑，麟洲富仙家。
紫泉漱珠液，玄巖列丹葩。
常希披塵網，眇然登雲車。
鸞情極霄漢，鳳想疲煙霞。
道存蓬瀛近，意愜朝市賒。
無爲坐惆悵，虛此江上華。

title:忽夢遊仙
authors:王勃
paragraphs:
僕本江上客，牽跡在方內。
寤寐霄漢間，居然有靈對。
翕爾登霞首，依然躡雲背。
電策驅龍光，煙途儼鸞態。
乘月披金帔，連星解瓊珮。
浮識俄易歸，真遊邈難再。
寥廓沈遐想，周遑奉遺誨。
流俗非我鄉，何當釋塵昧。

title:雜曲
authors:王勃
paragraphs:
智瓊神女，來訪文君。
蛾眉始約，羅袖初薰。
歌齊曲韻，舞亂行紛。
若向陽臺薦枕，何啻得勝朝雲。

title:秋夜長
authors:王勃
paragraphs:
秋夜長，殊未央。
月明白露澄清光，層城綺閣遙相望。
遙相望，川無梁。
北風受節南雁翔，崇蘭委質時菊芳。
鳴環曳履出長廊，爲君秋夜擣衣裳。
纖羅對鳳皇，丹綺雙鴛鴦。
調砧亂杵思自傷，思自傷，征夫萬里戍他鄉。
鶴關音信斷，龍門道路長。
君在天一方，寒衣徒自香。

title:採蓮曲
authors:王勃
paragraphs:
採蓮歸，綠水芙蓉衣。
秋風起浪鳧雁飛，桂櫂蘭橈下長浦。
羅裙玉腕輕搖櫓，葉嶼花潭極望平。
江謳越吹相思苦，相思苦，佳期不可駐。
塞外征夫猶未還，江南採蓮今已暮。
今已暮，採蓮花，渠今那必盡娼家。
官道城南把桑葉，何如江上採蓮花。
蓮花復蓮花，花葉何稠疊。
葉翠本羞眉，花紅強如頰。
佳人不在茲，悵望別離時。
牽花憐共蒂，折藕愛連絲。
故情無處所，新物從華滋。
不惜西津交佩解，還羞北海雁書遲。
採蓮歌有節，採蓮夜未歇。
正逢浩蕩江上風，又值裴回江上月。
裴回蓮浦夜相逢，吳姬越女何丰茸。
共問寒江千里外，征客關山路幾重。

title:臨高臺
authors:王勃
paragraphs:
臨高臺，高臺迢遰絕浮埃。
瑤軒綺構何崔嵬，鸞歌鳳吹清且哀。
俯瞰長安道，萋萋御溝草。
斜對甘泉路，蒼蒼茂陵樹。
高臺四望同，帝鄉佳氣鬱蔥蔥。
紫閣丹樓紛照耀，璧房錦殿相玲瓏。
東彌長樂觀，西指未央宮。
赤城映朝日，綠樹搖春風。
旗亭百隧開新市，甲第千甍分戚里。
朱輪翠蓋不勝春，疊榭層楹相對起。
復有青樓大道中，繡戶文窗雕綺櫳。
錦衾夜不襞，羅帷晝未空。
歌屏朝揜翠，妝鏡晚窺紅。
爲君安寶髻，蛾眉罷花叢。
塵間狹路黯將暮，雲間月色明如素。
鴛鴦池上兩兩飛，鳳凰樓下雙雙度。
物色正如此，佳期那不顧。
銀鞍繡轂盛繁華，可憐今夜宿娼家。
娼家少婦不須顰，東園桃李片時春。
君看舊日高臺處，柏梁銅雀生黃塵。

title:滕王閣
authors:王勃
paragraphs:
滕王高閣臨江渚，珮玉鳴鸞罷歌舞。
畫棟朝飛南浦雲，珠簾暮捲西山雨。
閑雲潭影日悠悠，物換星移幾度秋。
閣中帝子今何在？檻外長江空自流。

title:江南弄
authors:王勃
paragraphs:
江南弄，巫山連楚夢，行雨行雲幾相送。
瑤軒金谷上春時，玉童仙女無見期。
紫露香煙渺難託，清風明月遙相思。
遙相思，草徒綠，爲聽雙飛鳳凰曲。

title:聖泉宴
authors:王勃
paragraphs:
披襟乘石磴，列籍俯春泉。
蘭氣熏山酌，松聲韻野弦。
影飄垂葉外，香度落花前。
興洽林塘晚，重巖起夕煙。

title:尋道觀
authors:王勃
paragraphs:
芝廛光分野，蓬闕盛規模。
碧壇清桂閾，丹洞肅松樞。
玉笈三山記，金箱五嶽圖。
蒼虬不可得，空望白雲衢。

title:散關晨度
authors:王勃
paragraphs:
關山凌旦開，石路無塵埃。
白馬高譚去，青牛真氣來。
重門臨巨壑，連棟起崇隈。
即今揚策度，非是棄繻回。

title:別薛華
authors:王勃
paragraphs:
送送多窮路，遑遑獨問津。
悲涼千里道，悽斷百年身。
心事同漂泊，生涯共苦辛。
無論去與住，俱是夢中人。

title:重別薛華
authors:王勃
paragraphs:
明月沈珠浦，秋風濯錦川。
樓臺臨絕岸，洲渚亙長天。
旅泊成千里，棲遑共百年。
窮途唯有淚，還望獨潸然。

title:遊梵宇三覺寺
authors:王勃
paragraphs:
杏閣披青磴，琱臺控紫岑。
葉齊山路狹，花積野壇深。
蘿幌棲禪影，松門聽梵音。
遽忻陪妙躅，延賞滌煩襟。

title:麻平晚行
authors:王勃
paragraphs:
百年懷土望，千里倦遊情。
高低尋戍道，遠近聽泉聲。
磵葉纔分色，山花不辨名。
羈心何處盡？風急暮猨清。

title:送盧主簿
authors:王勃
paragraphs:
窮途非所恨，虛室自相依。
城闕居年滿，琴尊俗事稀。
開襟方未已，分袂忽多違。
東巖富松竹，歲暮幸同歸。

title:餞韋兵曹
authors:王勃
paragraphs:
征驂臨野次，別袂慘江垂。
川霽浮煙歛，山明落照移。
鷹風凋晚葉，蟬露泣秋枝。
亭臯分遠望，延想間雲涯。

title:白下驛餞唐少府
authors:王勃
paragraphs:
下驛窮交日，昌亭旅食年。
相知何用早，懷抱即依然。
浦樓低晚照，鄉路隔風煙。
去去如何道，長安在日邊。

title:杜少府之任蜀州
authors:王勃
paragraphs:
城闕輔三秦，風煙望五津。
與君離別意，同是宦遊人。
海內存知己，天涯若比隣。
無爲在岐路，兒女共霑巾。

title:仲春郊外
authors:王勃
paragraphs:
東園垂柳徑，西堰落花津。
物色連三月，風光絕四隣。
鳥飛村覺曙，魚戲水知春。

title:郊興
authors:王勃
paragraphs:
空園歌獨酌，春日賦閑居。
澤蘭侵小徑，河柳覆長渠。
雨去花光濕，風歸葉影疎。
山人不惜醉，唯畏綠尊虛。

title:郊園即事
authors:王勃
paragraphs:
煙霞春旦賞，松竹故年心。
斷山疑畫障，縣溜瀉鳴琴。
草徧南亭合，花開北院深。
閑居饒酒賦，隨興欲抽簪。

title:觀佛跡寺
authors:王勃
paragraphs:
蓮座神容儼，松崖聖趾餘。
年長金跡淺，地久石文疎。
頹華臨曲磴，傾影赴前除。
共嗟陵谷遠，俄視化城虛。

title:山居晚眺贈王道士
authors:王勃
paragraphs:
金壇疎俗宇，玉洞侶仙羣。
花枝棲晚露，峰葉度晴雲。
斜照移山影，回沙擁籀文。
琴尊方待興，竹樹已迎曛。

title:八仙逕
authors:王勃
paragraphs:
柰園欣八正，松巖訪九仙。
援蘿窺霧術，攀林俯雲烟。
代北鸞驂至，遼西鶴騎旋。
終希脫塵網，連翼下芝田。

title:春日還郊
authors:王勃
paragraphs:
閑情兼嘿語，攜杖赴巖泉。
草綠縈新帶，榆青綴古錢。
魚牀侵岸水，鳥路入山煙。
還題平子賦，花樹滿春田。

title:對酒春園作
authors:王勃
paragraphs:
投簪下山閣，攜酒對河梁。
狹水牽長鏡，高花送斷香。
繁鶯歌似曲，疎蝶舞成行。
自然催一醉，非但閱年光。

title:觀內懷仙
authors:王勃
paragraphs:
玉架殘書隱，金壇舊跡迷。
牽花尋紫澗，步葉下清谿。
瓊漿猶類乳，石髓尚如泥。
自能成羽翼，何必仰雲梯。

title:秋日別王長史
authors:王勃
paragraphs:
別路餘千里，深恩重百年。
正悲西候日，更動北梁篇。
野色籠寒霧，山光歛暮煙。
終知難再奉，懷德自潸然。

title:上巳浮江宴韻得遙字
authors:王勃
paragraphs:
上巳年光促，中川興緒遙。
綠齊山葉滿，紅洩片花銷。
泉聲喧後澗，虹影照前橋。
遽悲春望遠，江路積波潮。

title:長柳
authors:王勃
paragraphs:
晨征犯煙磴，夕憩在雲關。
晚風清近壑，新月照澄灣。
郊童樵唱返，津叟釣歌還。
客行無與晤，賴此釋愁顏。

title:銅雀妓二首 一
authors:王勃
paragraphs:
金鳳隣銅雀，漳河望鄴城。
君王無處所，臺榭若平生。
舞席紛何就，歌梁儼未傾。
西陵松檟冷，誰見綺羅情。

title:銅雀妓二首 二
authors:王勃
paragraphs:
妾本深宮妓，層城閉九重。
君王歡愛盡，歌舞爲誰容。
錦衾不復襞，羅衣誰再縫。
高臺西北望，流涕向青松。

title:羈遊餞別
authors:王勃
paragraphs:
客心懸隴路，遊子倦江干。
槿豐朝砌靜，篠密夜窗寒。
琴聲銷別恨，風景駐離歡。
寧覺山川遠，悠悠旅思難。

title:易陽早發
authors:王勃
paragraphs:
飭裝侵曉月，奔策候殘星。
危閣尋丹障，回梁屬翠屏。
雲間迷樹影，霧裏失峰形。
復此涼飆至，空山飛夜螢。

title:焦岸早行和陸四
authors:王勃
paragraphs:
侵星違旅館，乘月戒征儔。
複嶂迷晴色，虛巖辨暗流。
猿吟山漏曉，螢散野風秋。
故人渺何際，鄉關雲霧浮。

title:深灣夜宿
authors:王勃
paragraphs:
津塗臨巨壑，村宇架危岑。
堰絕灘聲隱，風交樹影深。
江童暮理楫，山女夜調砧。
此時故鄉遠，寧知遊子心。

title:傷裴錄事喪子
authors:王勃
paragraphs:
蘭階霜候早，松露穸臺深。
魄散珠胎沒，芳銷玉樹沈。
露文晞宿草，煙照慘平林。
芝焚空歡息，流恨滿籝金。

title:泥谿
authors:王勃
paragraphs:
弭櫂凌奔壑，低鞭躡峻岐。
江濤出岸險，峰磴入雲危。
溜急船文亂，巖斜騎影移。
水煙籠翠渚，山照落丹崖。
風生蘋浦葉，露泣竹潭枝。
泛水雖云美，勞歌誰復知。

title:三月曲水宴得煙字
authors:王勃
paragraphs:
彭澤官初去，河陽賦始傳。
田園歸舊國，詩酒間長筵。
列室窺丹洞，分樓瞰紫煙。
縈回亙津渡，出沒控郊鄽。
鳳琴調上客，龍轡儼羣仙。
松石偏宜古，藤蘿不記年。
重簷交密樹，複磴擁危泉。
抗石晞南嶺，乘沙眇北川。
傅巖來築處，磻谿入釣前。
日斜真趣遠，幽思夢涼蟬。

title:秋日仙遊觀贈道士
authors:王勃
paragraphs:
石圖分帝宇，銀牒洞靈宮。
回丹縈岫室，複翠上巖櫳。
霧濃金竈靜，雲暗玉壇空。
野花常捧露，山葉自吟風。
林泉明月在，詩酒故人同。
待余逢石髓，從爾命飛鴻。

title:晚留鳳州
authors:王勃
paragraphs:
寶雞辭舊役，仙鳳歷遺墟。
去此近城闕，青山明月初。

title:羈春
authors:王勃
paragraphs:
客心千里倦，春事一朝歸。
還傷北園裏，重見落花飛。

title:林塘懷友
authors:王勃
paragraphs:
芳屏畫春草，仙杼織朝霞。
何如山水路，對面即飛花。

title:山扉夜坐
authors:王勃
paragraphs:
抱琴開野室，攜酒對情人。
林塘花月下，別似一家春。

title:春莊
authors:王勃
paragraphs:
山中蘭葉徑，城外李桃園。
豈知人事靜，不覺鳥聲喧。

title:春遊
authors:王勃
paragraphs:
客念紛無極，春淚倍成行。
今朝花樹下，不覺戀年光。

title:春園
authors:王勃
paragraphs:
山泉兩處晚，花柳一園春。
還持千日醉，共作百年人。

title:林泉獨飲
authors:王勃
paragraphs:
丘壑經塗賞，花柳遇時春。
相逢今不醉，物色自輕人。

title:登城春望
authors:王勃
paragraphs:
物外山川近，晴初景靄新。
芳郊花柳遍，何處不宜春。

title:他鄉敘興
authors:王勃
paragraphs:
綴葉歸煙晚，乘花落照春。
邊城琴酒處，俱是越鄉人。

title:夜興
authors:王勃
paragraphs:
野煙含夕渚，山月照秋林。
還將中散興，來偶步兵琴。

title:臨江二首 一
authors:王勃
paragraphs:
泛泛東流水，飛飛北上塵。
歸驂將別櫂，俱是倦遊人。

title:臨江二首 二
authors:王勃
paragraphs:
去驂嘶別路，歸櫂隱寒洲。
江臯木葉下，應想故城秋。

title:江亭夜月送別二首 一
authors:王勃
paragraphs:
江送巴南水，山橫塞北雲。
津亭秋月夜，誰見泣離羣。

title:江亭夜月送別二首 二
authors:王勃
paragraphs:
亂煙籠碧砌，飛月向南端。
寂寂離亭掩，江山此夜寒。

title:別人四首 一
authors:王勃
paragraphs:
久客逢餘閏，他鄉別故人。
自然堪下淚，誰忍望征塵。

title:別人四首 二
authors:王勃
paragraphs:
江上風煙積，山幽雲霧多。
送君南浦外，還望將如何。

title:別人四首 三
authors:王勃
paragraphs:
桂軺雖不駐，蘭筵幸未開。
林塘風月賞，還待故人來。

title:別人四首 四
authors:王勃
paragraphs:
霜華淨天末，霧色籠江際。
客子常畏人，何爲久留滯。

title:贈李十四四首 一
authors:王勃
paragraphs:
野客思茅宇，山人愛竹林。
琴尊唯待處，風月自相尋。

title:贈李十四四首 二
authors:王勃
paragraphs:
小徑偏宜草，空庭不厭花。
平生詩與酒，自得會仙家。

title:贈李十四四首 三
authors:王勃
paragraphs:
亂竹開三徑，飛花滿四鄰。
從來揚子宅，別有尚玄人。

title:贈李十四四首 四
authors:王勃
paragraphs:
風筵調桂軫，月徑引藤杯。
直當花院裏，書齋望曉開。

title:早春野望
authors:王勃
paragraphs:
江曠春潮白，山長曉岫青。
他鄉臨睨極，花柳映邊亭。

title:山中
authors:王勃
paragraphs:
長江悲已滯，萬里念將歸。
況屬高風晚，山山黃葉飛。

title:冬郊行望
authors:王勃
paragraphs:
桂密巖花白，梨疎林葉紅。
江臯寒望盡，歸念斷征篷。

title:寒夜思友三首 一
authors:王勃
paragraphs:
久別侵懷抱，他鄉變容色。
月下調鳴琴，相思此何極。

title:寒夜思友三首 二
authors:王勃
paragraphs:
雲間征思斷，月下歸愁切。
鴻雁西南飛，如何故人別。

title:寒夜思友三首 三
authors:王勃
paragraphs:
朝朝翠山下，夜夜蒼江曲。
復此遙相思，清尊湛芳綠。

title:始平晚息
authors:王勃
paragraphs:
觀闕長安近，江山蜀路賒。
客行朝復夕，無處是鄉家。

title:扶風晝屆離京浸遠
authors:王勃
paragraphs:
帝里金莖去，扶風石柱來。
山川殊未已，行路方悠哉。

title:普安建陰題壁
authors:王勃
paragraphs:
江漢深無極，梁岷不可攀。
山川雲霧裏，遊子幾時還。

title:九日
authors:王勃
paragraphs:
九日重陽節，開門有菊花。
不知來送酒，若箇是陶家。

title:秋江送別二首 一
authors:王勃
paragraphs:
早是他鄉值早秋，江亭明月帶江流。
已覺逝川傷別念，復看津樹隱離舟。

title:秋江送別二首 二
authors:王勃
paragraphs:
歸舟歸騎儼成行，江南江北互相望。
誰謂波瀾纔一水，已覺山川是兩鄉。

title:蜀中九日
authors:王勃
paragraphs:
九月九日望鄉臺，他席他鄉送客杯。
人情已厭南中苦，鴻雁那從北地來。

title:寒夜懷友雜體二首 一
authors:王勃
paragraphs:
北山煙霧始茫茫，南津霜月正蒼蒼。
秋深客思紛無已，復值征鴻中夜起。

title:寒夜懷友雜體二首 二
authors:王勃
paragraphs:
複閣重樓向浦開，秋風明月度江來。
故人故情懷故宴，相望相思不相見。

title:落花落
authors:王勃
paragraphs:
落花落，落花紛漠漠。
綠葉青跗映丹萼，與君裴回上金閣。
影拂粧階玳瑁筵，香飄舞館茱萸幙。
落花飛，撩亂入中帷。
落花春正滿，春人歸不歸。
落花度，氛氳遶高樹。
落花春已繁，春人春不顧。
綺閣青臺靜且閑，羅袂紅巾復往還。
盛年不再得，高枝難重攀。
試復旦遊落花裏，暮宿落花間。
與君落花院，臺上起雙鬟。

title:九日懷封元寂
authors:王勃
paragraphs:
九日郊原望，平野遍霜威。
蘭氣添新酌，花香染別衣。
九秋良會少，千里故人稀。
今日龍山外，當憶雁書歸。

title:出境遊山二首 一
authors:王勃
paragraphs:
源水終無路，山阿若有人。
驅羊先動石，走兔欲投巾。
洞晚秋泉冷，巖朝古樹新。
峰斜連鳥翅，磴疊上魚鱗。
化鶴千齡早，元龜六代春。
浮雲今可駕，滄海自成塵。

title:出境遊山二首 二
authors:王勃
paragraphs:
振翮凌霜吹，正月佇天潯。
回鑣凌翠壑，飛軫控青岑。
巖深靈竈沒，澗毀石渠沈。
宮闕雲間近，江山物外臨。
玉壇棲暮夜，珠洞結秋陰。
蕭蕭離俗影，擾擾望鄉心。
誰意山遊好屢傷人事侵。

title:河陽橋代竇郎中佳人答楊中舍
authors:王勃
paragraphs:
披風聽鳥長河路，臨津織女遙相妬。
判知秋夕帶啼還，那及春朝攜手度。

title:晦日宴高氏林亭同用華字
authors:王勔
paragraphs:
上序披林館，中京視物華。
竹窗低露葉，梅逕起風花。
景落春臺霧，池侵舊渚沙。
綺筵歌吹晚，暮雨泛香車。

title:奉教追赴九成宮途中口號
authors:李嶠
paragraphs:
委質承仙翰，衹命遄遙策。
事偶從梁遊，人非背淮客。
長驅歷川阜，迥眺窮原澤。
鬱鬱桑柘繁，油油禾黍積。
雨餘林氣靜，日下山光夕。
未攀叢桂巖，猶倦飄蓬陌。
行當奉麾蓋，慰此勞行役。

title:秋山望月酬李騎曹
authors:李嶠
paragraphs:
愁客坐山隈，懷抱自悠哉。
況復高秋夕，明月正裴回。
亭亭出迥岫，皎皎映層臺。
色帶銀河滿，光含玉露開。
淡雲籠影度，虛暈抱輪回。
谷邃涼陰靜，山空夜響哀。
寒催數雁過，風送一螢來。
獨軫離居恨，遙想故人杯。

title:和同府李祭酒休沐田居
authors:李嶠
paragraphs:
列位簪纓序，隱居林野躅。
徇物爽全直，棲真昧均俗。
若人兼吏隱，率性夷榮辱。
地藉朱邸基，家在青山足。
暫弭西園蓋，言事東臯粟。
築室俯澗濱，開扉面巖曲。
庭幽引夕霧，簷迥通晨旭。
迎秋谷黍黃，含露園葵綠。
勝情狎蘭杜，雅韻鏘金玉。
伊我懷丘園，願心從所欲。

title:扈從還洛呈侍從羣官
authors:李嶠
paragraphs:
四海帝王家，兩都周漢室。
觀風昔來幸，御氣今旋蹕。
雷奮六合開，天行萬乘出。
玄冥奉時駕，白拒參戎律。
後隊咽笳簫，前驅嚴罕罼。
輝光射東井，禁令橫西秩。
帳殿別陽秋，旌門臨甲乙。
將交洛城雨，稍遠長安日。
邙鞏雲外來，咸秦霧中失。
孟冬霜霰下，是月農功畢。
天道向歸餘，皇情美陰隲。
行存名嶽禮，逓問高年疾。
祝鳥既開羅，調人更張瑟。
登原采謳誦，俯谷求才術。
邑罕懸磬貧，山無挂瓢逸。
施恩浹寰宇，展義該文質。
德澤盛軒遊，哀矜深禹恤。
申歌地廬駭，獻壽衢尊溢。
瑞色抱氤氳，寒光變蕭飋。
宗枝旦奭輔，侍從王劉匹。
竝輯蛟龍書，同簪鳳皇筆。
陶甄荷吹萬，頌歎歸明一。
歡與道路長，顧隨談笑密。
叨承廊廟選，謬齒夔龍弼。
喜構大廈成，慙非棟隆吉。

title:奉使築朔方六州城率爾而作
authors:李嶠
paragraphs:
奉詔受邊服，總徒築朔方。
驅彼犬羊族，正此戎夏疆。
子來多悅豫，王事寧怠遑。
三旬無愆期，百雉鬱相望。
雄視沙漠垂，有截北海陽。
二庭已頓顙，五嶺盡來王。
驅車登崇墉，顧眄凌大荒。
千里何蕭條，草木自悲涼。
憑軾訊古今，慨焉感興亡。
漢障緣河遠，秦城入海長。
顧無廟堂策，貽此中夏殃。
道隱前業衰，運開今化昌。
制爲百王式，舉合千載防。
馬牛被路隅，鋒鏑銷戰場。
豈不懷賢勞，所圖在永康。
王事何爲者，稱代陳頌章。

title:早發苦竹館
authors:李嶠
paragraphs:
合沓巖嶂深，朦朧煙霧曉。
荒阡下樵客，野猿驚山鳥。
開門聽潺湲，入徑尋窈窕。
棲鼯抱寒木，流螢飛暗篠。
早霞稍霏霏，殘月猶皎皎。
行看遠星稀，漸覺遊氛少。
我行撫軺傳，兼得傍林沼。
貪玩水石奇，不知川路渺。
徒憐野心曠，詎惻浮年小。
方解寵辱情，永託累塵表。

title:安輯嶺表事平罷歸
authors:李嶠
paragraphs:
雲端想京縣，帝鄉如可見。
天涯望越臺，海路幾悠哉。
六月飛鵬去，三年瑞雉來。
境遙銅柱出，山險石門開。
自我違瀍洛，瞻途屢揮霍。
朝朝寒路多，夜夜征衣薄。
白簡承朝憲，朱方撫夷落。
既弘天覆廣，且諭皇恩博。
皇恩溢外區，憬俗詠來蘇。
聲朔臣天子，壇場拜老夫。
降宮韜將略，黃石寢兵符。
返斾收龍虎，空營集鳥烏。
日落澄氛靄，憑高視襟帶。
東甌抗於越，南斗臨吳會。
春色繞邊陲，飛花出荒外。
卉服紛如積，長川思遊客。
風生丹桂晚，雲起蒼梧夕。
去舳艤清江，歸軒趨紫陌。
衣裳會百蠻，琛賮委重關。
不學金刀使，空持寶劒還。

title:鷓鴣
authors:李嶠
paragraphs:
可憐鷓鴣飛，飛向樹南枝。
南枝日照暖，北枝霜露滋。
露滋不堪棲，使我常夜啼。
願逢雲中鶴，銜我向寥廓。
願作城上烏，一年生九雛。
何不舊巢住，枝弱不得去。
何意道苦辛，客子常畏人。

title:清明日龍門遊泛
authors:李嶠
paragraphs:
晴曉國門通，都門藹將發。
紛紛洛陽道，南望伊川闕。
衍漾乘和風，清明送芬月。
林窺二山動，水見千龕越。
羅袂罥楊絲，香橈犯苔髮。
羣心行樂未，唯恐流芳歇。

title:雲
authors:李嶠
paragraphs:
大梁白雲起，氛氳殊未歇。
錦文觸石來，蓋影凌天發。
煙煴萬年樹，掩映三秋月。
會入大風歌，從龍赴圓闕。

title:擬古東飛伯勞西飛燕
authors:李嶠
paragraphs:
傳書青鳥迎簫鳳，巫嶺荆臺數通夢。
誰家窈窕住園樓，五馬千金照陌頭。
羅裙玉珮當軒出，點翠施紅競春日。
佳人二八盛舞歌，羞將百萬呈雙蛾。
庭前芳樹朝夕改，空駐妍華欲誰待。

title:寶劒篇
authors:李嶠
paragraphs:
吳山開，越溪涸，三金合冶成寶鍔。
淬綠水，鑒紅雲，五采焰起光氛氳。
背上銘爲萬年字，胸前點作七星文。
龜甲參差白虹色，轆轤宛轉黃金飾。
駭犀中斷寧方利，駿馬羣騑未擬直。
風霜凜凜匣上清，精氣遙遙斗間明。
避災朝穿晉帝屋，逃亂夜入楚王城。
一朝運偶逢大仙，虎吼龍鳴騰上天。
東皇提昇紫微座，西皇佩下赤城田。
承平久息干戈事，僥幸得充文武備。
除災辟患宜君王，益壽延齡後天地。

title:汾陰行
authors:李嶠
paragraphs:
君不見昔日西京全盛時，汾陰后土親祭祠。
齋宮宿寢設儲供，撞鐘鳴鼓樹羽旂。
漢家五葉才且雄，賓延萬靈朝九戎。
栢梁賦詩高宴罷，詔書法駕幸河東。
河東太守親掃除，奉迎至尊導鑾輿。
五營夾道列容衞，三河縱觀空里閭。
回旌駐蹕降靈場，焚香奠醑邀百祥。
金鼎發色正焜煌，靈祇煒燁攄景光。
埋玉陳牲禮神畢，舉麾上馬乘輿出。
彼汾之曲嘉可遊，木蘭爲楫桂爲舟。
櫂歌微吟綵鷁浮，簫鼓哀鳴白雲秋。
歡娛宴洽賜羣后，家家復除戶牛酒。
聲明動天樂無有，千秋萬歲南山壽。
自從天子向秦關，玉輦金車不復還。
珠簾羽扇長寂寞，鼎湖龍髯安可攀。
千齡人事一朝空，四海爲家此路窮。
豪雄意氣今何在，壇場宮館盡蒿篷。
路逢故老長歎息，世事回環不可測。
昔時青樓對歌舞，今日黃埃聚荆棘。
山川滿目淚沾衣，富貴榮華能幾時。
不見秪今汾水上，唯有年年秋雁飛。

title:中宗降誕日長寧公主滿月侍宴應制
authors:李嶠
paragraphs:
神龍見像日，仙鳳養雛年。
大火乘天正，明珠對月圓。
作新金篋裏，歌奏玉筐前。
今日宜孫慶，還參祝壽篇。

title:奉和送金城公主適西蕃應制
authors:李嶠
paragraphs:
漢帝撫戎臣，絲言命錦輪。
還將弄機女，遠嫁織皮人。
曲怨關山月，妝消道路塵。
所嗟穠李樹，空對小榆春。

title:侍宴長寧公主東莊應制
authors:李嶠
paragraphs:
別業臨青甸，鳴鑾降紫霄。
長筵鵷鷺集，仙管鳳皇調。
樹接南山近，煙含北渚遙。
承恩咸已醉，戀賞未還鑣。

title:立春日侍宴內殿出剪綵花應制
authors:李嶠
paragraphs:
早聞年欲至，剪綵學芳辰。
綴綠奇能似，裁紅巧逼真。
花從篋裏發，葉向手中春。
不與時光競，何名天上人。

title:奉和人日清暉閣宴羣臣遇雪應制
authors:李嶠
paragraphs:
三陽偏勝節，七日最靈辰。
行慶傳芳蟻，升高綴綵人。
階前蓂候月，樓上雪驚春。
今日銜天造，還疑上漢津。

title:奉和春日遊苑喜雨應制
authors:李嶠
paragraphs:
仙蹕九成臺，香筵萬壽杯。
一旬初降雨，二月早聞雷。
葉向朝隮密，花含宿潤開。
幸承天澤豫，無使日光催。

title:春日侍宴幸芙蓉園應制
authors:李嶠
paragraphs:
年光竹裏遍，春色杏間遙。
煙氣籠青閣，流文蕩畫橋。
飛花隨蝶舞，豔曲伴鸎嬌。
今日陪歡豫，還疑陟紫霄。

title:甘露殿侍宴應制
authors:李嶠
paragraphs:
月宇臨丹地，雲窗網碧紗。
御筵陳桂醑，天酒酌榴花。
水向浮橋直，城連禁苑斜。
承恩恣歡賞，歸路滿煙霞。

title:奉和七夕兩儀殿會宴應制
authors:李嶠
paragraphs:
靈匹三秋會，仙期七夕過。
查來人泛海，橋渡鵲填河。
帝縷升銀閣，天機罷玉梭。
誰言七襄詠，重入五弦歌。

title:奉和九月九日登慈恩寺浮圖應制
authors:李嶠
paragraphs:
瑞塔千尋起，仙輿九日來。
萸房陳寶席，菊橤散花臺。
御氣鵬霄近，升高鳳野開。
天歌將梵樂，空裏共裴回。

title:閏九月九日幸總持寺登浮圖應制
authors:李嶠
paragraphs:
閏節開重九，真遊下大千。
花寒仍薦菊，座晚更披蓮。
剎鳳回雕輦，帆虹間綵旃。
還將西梵曲，助入南薰弦。

title:奉和驪山高頂寓目應制
authors:李嶠
paragraphs:
步輦陟山巔，山高入紫煙。
忠臣還捧日，聖后欲捫天。
迥識平陵樹，低看華嶽蓮。
帝鄉應不遠，空見白雲懸。

title:遊禁苑陪幸臨渭亭遇雪應制
authors:李嶠
paragraphs:
同雲接野煙，飛雪暗長天。
拂樹添梅色，過樓助粉妍。
光含班女扇，韻入楚王弦。
六出迎仙藻，千箱荅瑞年。

title:幸白鹿觀應制
authors:李嶠
paragraphs:
駐蹕三天路，回旃萬仞谿。
真庭羣帝饗，洞府百靈棲。
玉酒仙壚釀，金方暗壁題。
佇看青鳥入，還陟紫雲梯。

title:送沙門弘景道俊玄奘還荆州應制
authors:李嶠
paragraphs:
三乘歸淨域，萬騎餞通莊。
就日離亭近，彌天別路長。
荆南旋杖鉢，渭北限津梁。
何日紆真果，還來入帝鄉。

title:酬杜五弟晴朝獨坐見贈
authors:李嶠
paragraphs:
平明坐虛館，曠望幾悠哉。
宿霧分空盡，朝光度隙來。
影低藤架密，香動藥闌開。
未展山陽會，空留池上杯。

title:同賦山居七夕
authors:李嶠
paragraphs:
明月青山夜，高天白露秋。
花庭開粉席，雲岫敞針樓。
石類支機影，池似泛槎流。
暫驚河女鵲，終狎野人鷗。

title:送崔主簿赴滄州
authors:李嶠
paragraphs:
紫陌追隨日，青門相見時。
宦遊從此去，離別幾年期。
芳桂尊中酒，幽蘭下調詞。
他鄉有明月，千里照相思。

title:寒食清明日早赴王門率成
authors:李嶠
paragraphs:
遊客趨梁邸，朝光入楚臺。
槐煙乘曉散，榆火應春開。
日帶晴虹上，花隨早蝶來。
雄風乘令節，餘吹拂輕灰。

title:和周記室從駕曉發合璧宮
authors:李嶠
paragraphs:
濯龍春苑曙，翠鳳曉旗舒。
野色開煙後，山光澹月餘。
風長笳響咽，川迥騎行疎。
珠履陪仙駕，金聲振屬車。

title:和杜侍御太清臺宿直旦有懷
authors:李嶠
paragraphs:
貂冠朝彩振，烏署曉光分。
欲嘯遷喬侶，先飛擲地文。
庭虛麥雨潤，林靜蕙風薰。
嵇駕終難仰，梁鳧且自羣。

title:和杜學士江南初霽羈懷
authors:李嶠
paragraphs:
大江開宿雨，征櫂下春流。
霧卷晴山出，風恬晚浪收。
岸花明水樹，川鳥亂沙洲。
羈眺傷千里，勞歌動四愁。

title:晚景悵然簡二三子
authors:李嶠
paragraphs:
楚客秋悲動，梁臺夕望賒。
梧桐稍下葉，山桂欲開花。
氣引迎寒露，光收向晚霞。
長歌白水曲，空對綠池華。

title:送李邕
authors:李嶠
paragraphs:
落日荒郊外，風景正淒淒。
離人席上起，征馬路傍嘶。
別酒傾壺贈，行書掩淚題。
殷勤御溝水，從此各東西。

title:又送別
authors:李嶠
paragraphs:
岐路方爲客，芳尊暫解顏。
人隨轉蓬去，春伴落梅還。
白雲度汾水，黃河遶晉關。
離心不可問，宿昔鬢成斑。

title:餞駱四二首 一
authors:李嶠
paragraphs:
平生何以樂，斗酒夜相逢。
曲中驚別緒，醉裏失愁容。
星月懸秋漢，風霜入曙鐘。
明日臨溝水，青山幾萬重。

title:餞駱四二首 二
authors:李嶠
paragraphs:
甲第驅車入，良宵秉燭遊。
人追竹林會，酒獻菊花秋。
霜吹飄無已，星河漫不流。
重嗟歡賞地，翻召別離憂。

title:春日遊苑喜雨應詔
authors:李嶠
paragraphs:
園樓春正歸，入苑弄芳菲。
密雨迎僊步，低雲拂御衣。
危花霑易落，度鳥濕難飛。
膏澤登千庾，歡情徧九圍。

title:九日應制得歡字
authors:李嶠
paragraphs:
令節三秋晚，重陽九日歡。
仙杯還泛菊，寶饌且調蘭。
御氣雲霄近，乘高宇宙寬。
今朝萬壽引，宜向曲中彈。

title:二月奉教作
authors:李嶠
paragraphs:
柳陌鸎初囀，梅梁燕始歸。
和風泛紫若，柔露濯青薇。
日豔臨花影，霞翻入浪暉。
乘春重遊豫，淹賞玩芳菲。

title:三月奉教作
authors:李嶠
paragraphs:
銀井桐花發，金堂草色齊。
韶光愛日宇，淑氣滿風蹊。
蝶影將花亂，虹文向水低。
芳春隨意晚，佳賞日無暌。

title:四月奉教作
authors:李嶠
paragraphs:
暄籥三春謝，炎鍾九夏初。
潤浮梅雨夕，涼散麥風餘。
葉暗庭幃滿，花殘院錦疎。
勝情多賞託，尊酒狎林箊。

title:五月奉教作
authors:李嶠
paragraphs:
綠樹炎氛滿，朱樓夏景長。
池含凍雨氣，山映火雲光。
果院新櫻熟，花庭曙槿芳。
欲逃三伏暑，還泛十旬觴。

title:六月奉教作
authors:李嶠
paragraphs:
養日暫裴回，畏景尚悠哉。
避暑移琴席，追涼□□□。
竹風依扇動，桂酒溢壺開。
勞餌□飛雪，自可□□□。

title:八月奉教作
authors:李嶠
paragraphs:
黃葉秋風起，蒼葭曉露團。
鶴鳴初警候，雁上欲凌寒。
月鏡如開匣，雲纓似綴冠。
清尊對旻序，高宴有餘歡。

title:九月奉教作
authors:李嶠
paragraphs:
曲池朝下雁，幽砌夕吟蛩。
葉徑蘭芳盡，花潭菊氣濃。
寒催四序律，霜度九秋鐘。
還當明月夜，飛蓋遠相從。

title:十月奉教作
authors:李嶠
paragraphs:
白藏初送節，玄律始迎冬。
林枯黃葉盡，水耗綠池空。
霜待臨庭月，寒隨入牖風。
別有歡娛地，歌舞應絲桐。

title:十一月奉教作
authors:李嶠
paragraphs:
凝陰結暮序，嚴氣肅長飆。
霜犯狐裘夕，寒侵獸火朝。
冰深遙架浦，雪凍近封條。
平原已從獵，日暮整還鑣。

title:十二月奉教作
authors:李嶠
paragraphs:
玉燭年行盡，銅史漏猶長。
池冷凝宵凍，庭寒積曙霜。
蘭心未動色，梅館欲含芳。
裴回臨歲晚，顧步佇春光。

title:和麴典設扈從東郊憶弟使往安西冬至日恨不得同申拜慶
authors:李嶠
paragraphs:
玉關方叱馭，桂苑正陪輿。
桓嶺嗟分翼，姜川限饋魚。
雪花含□晚，雲葉帶荆舒。
重此西流詠，彌傷南至初。

title:馬武騎挽歌二首 一
authors:李嶠
paragraphs:
五日皆休沐，三泉獨不歸。
池臺金闕是，尊酒玳筵非。
巷靜遊禽入，門閑過客稀。
唯餘昔年鳳，尚繞故樓飛。

title:馬武騎挽歌二首 二
authors:李嶠
paragraphs:
昔下天津館，嘗過帝子家。
夜傾金屋酒，春舞玉臺花。
試馬依紅埒，吹簫弄紫霞。
誰言東郭路，翻枉北門車。

title:武三思挽歌
authors:李嶠
paragraphs:
玉匣金爲縷，銀鉤石作銘。
短歌傷薤曲，長暮泣松扃。
事往昏朝霧，人亡折夜星。
忠賢良可惜，圖畫入丹青。

title:天官崔侍郎夫人吳氏挽歌
authors:李嶠
paragraphs:
寵服當年盛，芳魂此地窮。
劒飛龍匣在，人去鵲巢空。
簟愴孤生竹，琴哀半死桐。
唯當青史上，千載仰嬪風。

title:日
authors:李嶠
paragraphs:
旦出扶桑路，遙升若木枝。
雲間五色滿，霞際九光披。
東陸蒼龍駕，南郊赤羽馳。
傾心比葵藿，朝夕奉光曦。

title:月
authors:李嶠
paragraphs:
桂滿三五夕，蓂開二八時。
清輝飛鵲鑑，新影學蛾眉。
皎潔臨疎牖，玲瓏鑒薄帷。
願言從愛客，清夜幸同嬉。

title:星
authors:李嶠
paragraphs:
蜀郡靈槎轉，豐城寶劒新。
將軍臨北塞，天子入西秦。
未作三台輔，寧爲五老臣。
今宵潁川曲，誰識聚賢人。

title:風
authors:李嶠
paragraphs:
落日生蘋末，搖揚徧遠林。
帶花疑鳳舞，向竹似龍吟。
月動臨秋扇，松清入夜琴。
若至蘭臺下，還拂楚王襟。

title:雲
authors:李嶠
paragraphs:
英英大梁國，郁郁秘書臺。
碧落從龍起，青山觸石來。
官名光邃古，蓋影耿輕埃。
飛感高歌發，威加四海回。

title:煙
authors:李嶠
paragraphs:
瑞氣凌青閣，空濛上翠微。
迥浮雙闕路，遙拂九仙衣。
桑柘迎寒色，松篁暗晚暉。
還當紫霄上，時接彩鸞飛。

title:露
authors:李嶠
paragraphs:
滴瀝明花苑，葳蕤泫竹叢。
玉垂丹棘上，珠湛綠荷中。
夜警千年鶴，朝零七月風。
願凝仙掌內，長奉未央宮。

title:霧
authors:李嶠
paragraphs:
曹公迷楚澤，漢帝出平城。
涿鹿妖氛靜，丹山霽色明。
類煙飛稍重，方雨散還輕。
倘入非熊兆，寧思玄豹情。

title:雨
authors:李嶠
paragraphs:
西北雲膚起，東南雨足來。
靈童出海見，神女向臺回。
斜影風前合，圓文水上開。
十旬無破塊，九土信康哉。

title:雪
authors:李嶠
paragraphs:
瑞雪驚千里，同雲暗九霄。
地疑明月夜，山似白雲朝。
逐舞花光動，臨歌扇影飄。
大周天闕路，今日海神朝。

title:山
authors:李嶠
paragraphs:
地鎮標神秀，峩峩上翠氛。
泉飛一道帶，峰出半天雲。
古壁丹青色，新花綺繡紋。
已開封禪所，希謁聖明君。

title:石
authors:李嶠
paragraphs:
宗子維城固，將軍飲羽威。
巖花鑑裏發，雲葉錦中飛。
入宋星初隕，過湘燕早歸。
倘因持補極，寧復想支機。

title:原
authors:李嶠
paragraphs:
王粲銷憂日，江淹起恨年。
帶川遙綺錯，分隰迥阡眠。
□□橫周甸，莓苔闕晉田。
方知急難響，長在脊令篇。

title:野
authors:李嶠
paragraphs:
鳳出秦郊迥，鶉飛楚塞空。
蒼梧雲影去，涿鹿霧光通。
草暗少原綠，花明入蜀紅。
誰言版築士，猶處傅巖中。

title:田
authors:李嶠
paragraphs:
貢禹懷書日，張衡作賦辰。
杏花開鳳軫，菖葉布龍鱗。
瑞麥兩岐秀，嘉禾同穎新。
寧知帝王力，擊壤自安貧。

title:道
authors:李嶠
paragraphs:
銅駝分鞏洛，劒閣低臨邛。
紫徼三千里，青樓十二重。
玉關塵似雪，金穴馬如龍。
今日中衢上，堯尊更可逢。

title:海
authors:李嶠
paragraphs:
習坎疏丹壑，朝宗合紫微。
三山巨鰲湧，萬里大鵬飛。
樓寫春雲色，珠含明月輝。
會因添霧露，方逐衆川歸。

title:江
authors:李嶠
paragraphs:
日夕三江望，靈潮萬里回。
霞津錦浪動，月浦練花開。
湍似黃牛去，濤從白馬來。
英靈已傑出，誰識卿雲才。

title:河
authors:李嶠
paragraphs:
源出崑崙中，長波接漢空。
桃花來馬頰，竹箭入龍宮。
德水千年變，榮光五色通。
若披蘭葉檢，□□□□□。

title:洛
authors:李嶠
paragraphs:
九洛韶光媚，三川物候新。
花明丹鳳浦，日映玉雞津。
元禮期仙客，陳王覩麗人。
神龜方錫瑞，綠字重來臻。

title:城
authors:李嶠
paragraphs:
四塞稱天府，三河建洛都。
飛雲靄層闕，白日麗南隅。
獨下仙人鳳，羣驚御史烏。
何辭一萬里，邊徼捍匈奴。

title:門
authors:李嶠
paragraphs:
奕奕彤闈下，煌煌紫禁隈。
阿房萬戶列，閶闔九重開。
疏廣遺榮去，于公待駟來。
詎知金馬側，方朔有奇才。

title:市
authors:李嶠
paragraphs:
闤闠開三市，旗亭起百尋。
漸離初擊筑，司馬正彈琴。
細柳龍鱗映，長槐兔月陰。
徒知觀衞玉，詎肯挂秦[金]。

title:井
authors:李嶠
paragraphs:
玉甃談仙客，銅臺賞魏君。
蜀都宵映火，杞國旦生雲。
向日蓮花淨，含風李樹薰。
已開千里國，還聚五星文。

title:宅
authors:李嶠
paragraphs:
寂寞蓬蒿徑，喧喧湫隘廬。
屢逢長者轍，時引故人車。
孟母遷鄰罷，將軍辭第初。
誰憐草玄處，獨對一牀書。

title:池
authors:李嶠
paragraphs:
綵櫂浮太液，清觸醉習家。
詩情對明月，雲曲拂流霞。
煙散龍形淨，波含鳳影斜。
安仁動秋興，魚鳥思空賒。

title:樓
authors:李嶠
paragraphs:
百尺重城際，千尋大道隈。
漢宮井幹起，吳國落星開。
笛怨綠珠去，簫隨弄玉來。
銷憂聊暇日，誰識仲宣才。

title:橋
authors:李嶠
paragraphs:
烏鵲填應滿，黃公去不歸。
勢疑虹始見，形似雁初飛。
妙應七星制，高分半月輝。
秦王空構石，仙島遠難依。

title:經
authors:李嶠
paragraphs:
漢室鴻儒盛，鄒堂大義明。
五千道德闡，三百禮儀成。
青紫方拾芥，黃金徒滿籝。
誰知懷逸辯，重席冠羣英。

title:史
authors:李嶠
paragraphs:
馬記天官設，班圖地里新。
善談方亹亹，青簡見彬彬。
方朔初聞漢，荆軻昔向秦。
正辭堪載筆，終翼作良臣。

title:詩
authors:李嶠
paragraphs:
都尉仙鳧遠，梁王駟馬來。
扇中紈素製，機上錦紋回。
天子三章傳，陳王七步才。
緇衣久擅美，祖德信悠哉。

title:賦
authors:李嶠
paragraphs:
布義孫卿子，登高楚屈平。
銅臺初下筆，樂觀正飛纓。
乍有凌雲勢，時聞擲地聲。
造端長體物，無復大夫名。

title:書
authors:李嶠
paragraphs:
削簡龍文見，臨池鳥跡舒。
河圖八卦出，洛範九疇初。
垂露春光滿，崩雲骨氣餘。
請君看入木，一寸乃非虛。

title:檄
authors:李嶠
paragraphs:
羽檄本宣明，由來□木聲。
聯翩至漢國，迢遞入燕營。
毛義持書去，張儀韞璧行。
曹風雖覺愈，陳草始知名。

title:紙
authors:李嶠
paragraphs:
妙跡蔡侯施，芳名左伯馳。
雲飛錦綺落，花發縹紅披。
舒卷隨幽顯，廉方合軌儀。
莫驚反掌字，當取葛洪規。

title:筆
authors:李嶠
paragraphs:
握管門庭側，含毫山水隈。
霜輝簡上發，錦字夢中開。
鸚鵡摛文至，麒麟絕句來。
何當遇良史，左右振奇才。

title:硯
authors:李嶠
paragraphs:
左思裁賦日，王充作論年。
光隨錦文發，形帶石巖圓。
積潤循毫裏，開池小學前。
君苗徒見爇，誰詠士衡篇。

title:墨
authors:李嶠
paragraphs:
長安分石炭，上黨結松心。
遶畫蠅初落，含滋綬更深。
悲絲光易染，疊素彩還沈。
別有張芝學，書池幸見臨。

title:劒
authors:李嶠
paragraphs:
我有昆吾劒，求趨夫子庭。
白虹時切玉，紫氣夜干星。
鍔上芙蓉動，匣中霜雪明。
倚天持報國，畫地取雄名。

title:刀
authors:李嶠
paragraphs:
列辟鳴鸞至，惟良佩犢旋。
帶環疑寫月，引鑑似含泉。
入夢華梁上，含鋒彩筆前。
莫驚開百鍊，特擬定三邊。

title:箭
authors:李嶠
paragraphs:
漢甸初收羽，燕城忽解圍。
影隨流水急，光帶落星飛。
夏列三成範，堯沈九日輝。
斷蛟雲夢澤，希爲識忘歸。

title:彈
authors:李嶠
paragraphs:
俠客持蘇合，佳遊滿帝鄉。
避丸深可誚，求炙遂難忘。
金迸疑星落，珠沈似月光。
誰知少孺子，將此見吳王。

title:弩
authors:李嶠
paragraphs:
挺質本軒皇，申威振遠方。
機張驚雉雊，玉彩耀星芒。
高鳥行應盡，清猿坐見傷。
蘇秦六百步，持此說韓王。

title:旗
authors:李嶠
paragraphs:
桂影承宵月，虹輝接曙雲。
縱橫齊八陣，舒卷引三軍。
日薄蛟龍影，風翻鳥隼文。
誰知懷勇志，蟠地幾繽紛。

title:旌
authors:李嶠
paragraphs:
告善康莊側，求賢市肆中。
擁麾分彩雉，持節曳丹虹。
影麗天山雪，光搖朔塞風。
方知美周政，抗斾賦車攻。

title:戈
authors:李嶠
paragraphs:
富父舂喉日，殷辛漂杵年。
曉霜含白刃，落影駐雕鋋。
夕擯金門側，朝提玉塞前。
願隨龍影度，橫□陣雲邊。

title:鼓
authors:李嶠
paragraphs:
舜日諧鼗響，堯年韻土聲。
向樓疑吹擊，震谷似雷驚。
仙鶴排門起，靈鼉帶水鳴。
樂云行已奏，禮曰冀相成。

title:弓
authors:李嶠
paragraphs:
桃文稱辟惡，桑質表初生。
宛轉雕鞬際，依稀半月明。
遙彎落雁影，虛引怯猿聲。
徒切烏號思，攀龍遂不成。

title:琴
authors:李嶠
paragraphs:
名士竹林隈，鳴琴寶匣開。
風前中散至，月下步兵來。
淮海多爲室，梁岷舊作臺。
子期如可聽，山水響餘哀。

title:琴
authors:李嶠
paragraphs:
隱士竹林隈，英聲寳匣開。
風前緑綺弄，月下白雲來。
淮海多為室，梁岷舊作臺。
子期如可聴，山水響餘哀。

title:瑟
authors:李嶠
paragraphs:
伏羲初製法，素女昔傳名。
流水嘉魚躍，叢臺舞鳳驚。
嘉賓飲未極，君子娛俱幷。
倘入丘之戶，應知由也情。

title:琵琶
authors:李嶠
paragraphs:
朱絲聞岱谷，鑠質本多端。
半月分弦出，叢花拂面安。
將軍曾制曲，司馬屢陪觀。
本是胡中樂，希君馬上彈。

title:箏
authors:李嶠
paragraphs:
蒙恬芳軌設，遊楚妙彈開。
新曲帳中發，清音指下來。
鈿裝模六律，柱列配三才。
莫聽西秦奏，箏箏有剩哀。

title:鐘
authors:李嶠
paragraphs:
既接南鄰磬，還隨北里笙。
平陵通曙響，長樂警宵聲。
秋至含霜動，春歸應律鳴。
欲知常待扣，金簴有餘清。

title:簫
authors:李嶠
paragraphs:
虞舜調清管，王襃賦雅音。
參差橫鳳翼，搜索動人心。
□□□□□，□□□□□。
□□□□□，□□□□□。

title:笛
authors:李嶠
paragraphs:
羗笛寫龍聲，長吟入夜清。
關山孤月下，來向隴頭鳴。
逐吹梅花落，含春柳色驚。
行觀向子賦，坐憶舊鄰情。

title:笙
authors:李嶠
paragraphs:
懸匏曲沃上，孤篠汶陽隈。
形寫歌鸞翼，聲隨舞鳳哀。
歡娛分北里，純孝即南陔。
今日虞音奏，蹌蹌鳥獸來。

title:歌
authors:李嶠
paragraphs:
漢帝臨汾水，周仙去洛濱。
郢中吟白雪，梁上繞飛塵。
響發行雲駐，聲隨子夜新。
願君聽扣角，當自識賢臣。

title:舞
authors:李嶠
paragraphs:
妙伎遊金谷，佳人滿石城。
霞衣席上轉，花岫雪前明。
儀鳳諧清曲，回鸞應雅聲。
非君一顧重，誰賞素腰輕。

title:珠
authors:李嶠
paragraphs:
燦爛金輿側，玲瓏玉殿隈。
昆池明月滿，合浦夜光回。
彩逐靈蛇轉，行隨舞鳳來。
甘泉宮起罷，花媚望風臺。

title:玉
authors:李嶠
paragraphs:
映石先過魏，連城欲向秦。
洛陽陪勝友，燕趙類佳人。
方水晴虹媚，常山瑞馬新。
徒爲卞和識，不遇楚王珍。

title:金
authors:李嶠
paragraphs:
南楚標前貢，西秦識舊城。
祭天封漢嶺，擲地警孫聲。
向日披沙淨，含風振鐸鳴。
方同楊伯起，獨有四知名。

title:銀
authors:李嶠
paragraphs:
思婦屏輝掩，遊人燭影長。
玉壺初下箭，桐井共安牀。
色帶長河色，光浮滿月光。
靈山有珍甕，仙闕薦君王。

title:錢
authors:李嶠
paragraphs:
漢日五銖建，姬年九府流。
天龍帶泉寶，地馬列金溝。
趙壹囊初乏，何曾箸欲收。
金門應入論，玉井冀來求。

title:錦
authors:李嶠
paragraphs:
漢使巾車遠，河陽步障陳。
雲浮仙石日，霞滿蜀江春。
機迥回文巧，紳兼束髪新。
若逢楚王貴，不作夜行人。

title:羅
authors:李嶠
paragraphs:
妙舞隨裙動，行歌入扇清。
蓮花依帳發，秋月鑒帷明。
雲薄衣初捲，蟬飛翼轉輕。
若珍三代服，同擅綺紈名。

title:綾
authors:李嶠
paragraphs:
金縷通秦國，爲裘指魏君。
落花遙寫霧，飛鶴近圖雲。
馬眼冰凌影，竹根雪霰文。
何當畫秦女，煙際坐氤氳。

title:素
authors:李嶠
paragraphs:
□□□□女，纖腰洛浦妃。
□□遠方望，雁足上林飛。
妙奪鮫綃色，光騰月扇輝。
非君下路去，誰賞故人機。

title:布
authors:李嶠
paragraphs:
御績創羲黃，緇冠表素王。
瀑飛臨碧海，火浣擅炎方。
孫被登三相，劉衣闡四方。
佇因舂斗粟，來曉棣華芳。

title:舟
authors:李嶠
paragraphs:
征櫂三江暮，連檣萬里回。
相烏風際轉，畫鷁浪前開。
羽客乘霞至，仙人弄月來。
何當同傅說，特展巨川材。

title:車
authors:李嶠
paragraphs:
天子馭金根，蒲輪闢四門。
五神趨雪至，雙轂似雷奔。
丹鳳棲金轄，非熊載寶軒。
無階忝虛左，珠乘奉王言。

title:牀
authors:李嶠
paragraphs:
傳聞有象牀，疇昔獻君王。
玳瑁千金起，珊瑚七寶妝。
桂筵含柏馥，蘭席拂沈香。
願奉羅帷夜，長乘秋月光。

title:席
authors:李嶠
paragraphs:
避席承宣父，重筵揖戴公。
桂香浮半月，蘭氣襲回風。
舞拂丹霞上，歌清白雪中。
佇將文綺色，舒卷帝王宮。

title:帷
authors:李嶠
paragraphs:
久閉先生戶，高褰太守車。
羅將翡翠合，錦逐鳳皇舒。
明月彈琴夜，清風入幌初。
方知決勝策，黃石受兵書。

title:簾
authors:李嶠
paragraphs:
清風時入燕，紫殿幾含秋。
曖曖籠鈴閣，纖纖上玉鉤。
窗中翡翠動，戶外水精浮。
巧作盤龍勢，長迎飛燕遊。

title:屏
authors:李嶠
paragraphs:
洞徹琉璃蔽，威紆屈膝回。
錦中雲母列，霞上織成開。
山上含春動，神仙倒景來。
脩身兼竭節，誰識作銘才。

title:被
authors:李嶠
paragraphs:
桂友尋東閣，蘭交聚北堂。
象筵分錦繡，羅薦合鴛鴦。
光逸偷眠穩，王章泣恨長。
孔懷欣共寢，棣萼幾含芳。

title:鑑
authors:李嶠
paragraphs:
明鑑掩塵埃，含情照魏臺。
日中烏鵲至，花裏鳳皇來。
玉彩疑冰徹，金輝似月開。
方知樂彥輔，自有鑒人才。

title:扇
authors:李嶠
paragraphs:
翟羽舊傳名，蒲葵價不輕。
花芳不滿面，羅薄詎障聲。
禦熱含風細，臨秋帶月明。
同心如可贈，持表合歡情。

title:燭
authors:李嶠
paragraphs:
兔月清光隱，龍盤畫燭新。
三星花入夜，四序玉調晨。
浮炷依羅幌，吹香匝綺茵。
若逢燕國相，持用舉賢人。

title:酒
authors:李嶠
paragraphs:
孔坐洽良儔，陳筵幾獻酬。
臨風竹葉滿，湛月桂香浮。
每接高陽宴，長陪河朔遊。
會從玄石飲，雲雨出圓丘。

title:蘭
authors:李嶠
paragraphs:
虛室重招尋，忘言契斷金。
英浮漢家酒，雪儷楚王琴。
廣殿輕香發，高臺遠吹吟。
河汾應擢秀，誰肯訪山陰。

title:菊
authors:李嶠
paragraphs:
玉律三秋暮，金精九日開。
榮舒洛媛浦，香泛野人杯。
靃靡寒潭側，丰茸曉岸隈。
黃花今日晚，無復白衣來。

title:竹
authors:李嶠
paragraphs:
高簳楚江濆，嬋娟含曙氛。
白花搖鳳影，青節動龍文。
葉埽東南日，枝捎西北雲。
誰知湘水上，流淚獨思君。

title:藤
authors:李嶠
paragraphs:
吐葉依松磴，舒苗長石臺。
神農嘗藥罷，質子寄書來。
色映蒲萄架，花分竹葉杯。
金堤不見識，玉潤幾重開。

title:萱
authors:李嶠
paragraphs:
屣步尋芳草，忘憂自結叢。
黃英開養性，綠葉正依籠。
色湛仙人露，香傳少女風。
還依北堂下，曹植動文雄。

title:茅
authors:李嶠
paragraphs:
楚甸供王日，衡陽入貢年。
麏包青野外，鴟嘯綺楹前。
堯帝成茨罷，殷湯祭雨旋。
方期大君錫，不懼小巫捐。

title:荷
authors:李嶠
paragraphs:
新溜滿澄陂，圓荷影若規。
風來香氣遠，日落蓋陰移。
魚戲排緗葉，龜浮見綠池。
魏朝難接採，楚服但同披。

title:萍
authors:李嶠
paragraphs:
二月虹初見，三春蟻正浮。
青蘋含吹轉，紫蒂帶波流。
屢逐明神薦，常隨旅客遊。
既能甜似蜜，還遶楚王舟。

title:菱
authors:李嶠
paragraphs:
鉅野韶光暮，東平春溜通。
影搖江浦月，香引櫂歌風。
日色翻池上，潭花發鏡中。
五湖多賞樂，千里望難窮。

title:瓜
authors:李嶠
paragraphs:
欲識東陵味，青門五色瓜。
龍蹄遠珠履，女臂動金花。
六子方呈瑞，三仙實可嘉。
終朝奉絺綌，謁帝佇非賒。

title:松
authors:李嶠
paragraphs:
鬱鬱高巖表，森森幽澗陲。
鶴棲君子樹，風拂大夫枝。
百尺條陰合，千年蓋影披。
歲寒終不改，勁節幸君知。

title:桂
authors:李嶠
paragraphs:
未[殖]銀宮裏，寧移玉殿幽。
枝生無限月，花滿自然秋。
俠客條爲馬，仙人葉作舟。
願君期道術，攀折可淹留。

title:槐
authors:李嶠
paragraphs:
暮律移寒火，春宮長舊栽。
葉生馳道側，花落鳳庭隈。
烈士懷忠觸，鴻儒訪業來。
何當赤墀下，疎幹擬三台。

title:柳
authors:李嶠
paragraphs:
楊柳鬱氤氳，金堤總翠氛。
庭前花類雪，樓際葉如雲。
列宿分龍影，芳池寫鳳文。
短簫何以奏，攀折爲思君。

title:桐
authors:李嶠
paragraphs:
孤秀嶧陽岑，亭亭出衆林。
春光雜鳳影，秋月弄圭陰。
高映龍門迥，雙依玉井深。
不因將入爨，誰謂作鳴琴。

title:桃
authors:李嶠
paragraphs:
獨有成蹊處，穠華發井傍。
山風凝笑臉，朝露泫啼妝。
隱士顏應改，仙人路漸長。
還欣上林苑，千歲奉君王。

title:李
authors:李嶠
paragraphs:
潘岳閑居日，王戎戲陌辰。
蝶游芳徑馥，鸎囀弱枝新。
葉暗青房晚，花明玉井春。
方知有靈幹，特用表真人。

title:梨
authors:李嶠
paragraphs:
擅美玄光側，傳芳瀚海中。
鳳文疎象郡，花影麗新豐。
色對瑤池紫，甘依大谷紅。
若令逢漢主，還冀識張公。

title:梅
authors:李嶠
paragraphs:
大庾歛寒光，南枝獨早芳。
雪含朝暝色，風引去來香。
妝面回青鏡，歌塵起畫梁。
若能遙止渴，何暇泛瓊漿。

title:橘
authors:李嶠
paragraphs:
萬里盤根植，千秋布葉繁。
既榮潘子賦，方重陸生言。
玉蘤含霜動，金衣逐吹翻。
願辭湘水曲，長茂上林園。

title:鳳
authors:李嶠
paragraphs:
有鳥居丹穴，其名曰鳳皇。
九苞應靈瑞，五色成文章。
屢向秦樓側，頻過洛水陽。
鳴岐今日見，阿閣佇來翔。

title:鶴
authors:李嶠
paragraphs:
黃鶴遠聯翩，從鸞下紫煙。
翱翔一萬里，來去幾千年。
已憩青田側，時遊丹禁前。
莫言空警露，猶冀一聞天。

title:烏
authors:李嶠
paragraphs:
日路朝飛急，霜臺夕影寒。
聯翩依月樹，迢遞繞風竿。
白首何年改，青琴此夜彈。
靈臺如可託，千里向長安。

title:鵲
authors:李嶠
paragraphs:
不分荆山抵，甘從石印飛。
危巢畏風急，繞樹覺星稀。
喜逐行人至，愁隨織女歸。
倘遊明鏡裏，朝夕動光輝。

title:雁
authors:李嶠
paragraphs:
春暉滿朔方，歸雁發衡陽。
望月驚弦影，排雲結陣行。
往還倦南北，朝夕苦風霜。
寄語能鳴侶，相隨入帝鄉。

title:鳧
authors:李嶠
paragraphs:
颯沓睢陽涘，浮游漢水隈。
錢飛出井見，鶴引入琴哀。
李陵賦詩罷，王喬曳舄來。
何當歸太液，翱集動成雷。

title:鸎
authors:李嶠
paragraphs:
芳樹雜花紅，羣鸎亂曉空。
聲分折楊吹，嬌韻落梅風。
寫囀清弦裏，遷喬暗木中。
友生若可冀，幽谷響還通。

title:雉
authors:李嶠
paragraphs:
白雉振朝聲，飛來表太平。
楚郊疑鳳出，陳寶若雞鳴。
童子懷仁至，中郎作賦成。
冀君看飲啄，耿介獨含情。

title:燕
authors:李嶠
paragraphs:
天女伺辰至，玄衣澹碧空。
差池沐時雨，頡頏舞春風。
相賀雕闌側，雙飛翠幕中。
勿驚留爪去，猶冀識吳宮。

title:雀
authors:李嶠
paragraphs:
大廈初成日，嘉賓集杏梁。
銜書表周瑞，入幕應王祥。
暮宿江城裏，朝遊漣水傍。
願齊鴻鵠至，希逐鳳皇翔。

title:龍
authors:李嶠
paragraphs:
銜燭耀幽都，含章擬鳳雛。
西秦飲渭水，東洛薦河圖。
帶火移星陸，升雲出鼎湖。
希逢聖人步，庭闕正晨趨。

title:麟
authors:李嶠
paragraphs:
漢祀應祥開，魯郊西狩回。
奇音中鍾呂，成角喻英才。
畫像臨仙閣，藏書入帝臺。
若驚能吐哺，爲待鳳皇來。

title:象
authors:李嶠
paragraphs:
鬱林開郡畢，維揚作貢初。
萬推方演夢，惠子正焚書。
執燧奔吳戰，量舟入魏墟。
六牙行致遠，千葉奉高居。

title:馬
authors:李嶠
paragraphs:
天馬本來東，嘶驚御史驄。
蒼龍遙逐日，紫燕迥追風。
明月來鞍上，浮雲落蓋中。
得隨穆天子，何假唐成公。

title:牛
authors:李嶠
paragraphs:
齊歌初入相，燕陣早橫功。
欲向桃林下，先過梓樹中。
在吳頻喘月，奔夢屢驚風。
不用五丁士，如何九折通。

title:豹
authors:李嶠
paragraphs:
車法肇宗周，鼷文闡大猷。
還將君子變，來蘊太公籌。
委質超羊鞟，飛名列虎侯。
若令逢雨露，長隱南山幽。

title:熊
authors:李嶠
paragraphs:
導洛宜陽右，乘春別館前。
昭儀忠漢日，太傅翊周年。
列射三侯滿，興師七步旋。
莫言舒紫褥，猶異飲清泉。

title:鹿
authors:李嶠
paragraphs:
涿鹿聞中冀，秦原闢帝畿。
柰花開舊苑，萍葉藹前詩。
道士乘仙日，先生折角時。
方懷丈夫志，抗首別心期。

title:羊
authors:李嶠
paragraphs:
絕飲懲澆俗，行驅夢逸材。
仙人擁石去，童子馭車來。
夜玉含星動，晨氈映雪開。
莫言鴻漸力，長牧上林隈。

title:兔
authors:李嶠
paragraphs:
上蔡應初擊，平岡遠不稀。
目隨槐葉長，形逐桂條飛。
漢月澄秋色，梁園映雪輝。
唯當感純孝，郛郭引兵威。

title:人日侍宴大明宮恩賜綵縷人勝應制
authors:李嶠
paragraphs:
鳳城景色已含韶，人日風光倍覺饒。
桂吐半輪迎此夜，蓂開七葉應今朝。
魚猜水凍行猶澁，鸎喜春熙弄欲嬌。
媿奉登高搖彩翰，欣逢御氣上丹霄。

title:奉和初春幸太平公主南莊應制
authors:李嶠
paragraphs:
主家山第接雲開，天子春遊動地來。
羽騎參差花外轉，霓旌搖曳日邊回。
還將石溜調琴曲，更取峰霞入酒杯。
鸞輅已辭烏鵲渚，簫聲猶繞鳳皇臺。

title:太平公主山亭侍宴應制
authors:李嶠
paragraphs:
黃金瑞牓絳河隈，白玉仙輿紫禁來。
碧樹青岑雲外聳，朱樓畫閣水中開。
龍舟下瞰鮫人室，羽節高臨鳳女臺。
遽惜歡娛歌吹晚，揮戈更却曜靈回。

title:奉和拜洛應制
authors:李嶠
paragraphs:
七萃鑾輿動，千年瑞檢開。
文如龜負出，圖似鳳銜來。
殷薦三神享，明禋萬國陪。
周旗黃鳥集，漢幄紫雲回。
日暮鈎陳轉，清歌上帝臺。

title:奉和幸大薦福寺應制
authors:李嶠
paragraphs:
雁沼開香域，鸚林降綵旃。
還窺圖鳳宇，更坐躍龍川。
桂轝朝羣辟，蘭宮列四禪。
半空銀閣斷，分砌寶繩連。
甘雨蘇燋澤，慈雲動沛篇。
獨慙賢作礪，空喜福成田。

title:奉和幸長安故城未央宮應制
authors:李嶠
paragraphs:
舊宮賢相築，新苑聖君來。
運改城隍變，年深棟宇摧。
後池無復水，前殿久成灰。
莫辨祈風觀，空傳承露杯。
宸心千載合，睿律九韶開。
今日聯章處，猶疑上柏臺。

title:奉和幸望春宮送朔方總管張仁亶
authors:李嶠
paragraphs:
玉塞征驕子，金符命老臣。
三軍張武斾，萬乘餞行輪。
猛氣凌玄朔，崇恩降紫宸。
投醪還結士，辭第本忘身。
露下鷹初擊，風高雁欲賓。
方銷塞北祲，還靖漠南塵。

title:奉和幸三會寺應制
authors:李嶠
paragraphs:
故臺蒼頡里，新邑紫泉居。
歲在開金寺，時來降玉輿。
龍形雖近剎，鳥跡尚留書。
竹是蒸青外，池仍點墨餘。
天文光聖草，寶思合真如。
謬奉千齡日，欣陪十地初。

title:奉和天樞成宴夷夏羣僚應制
authors:李嶠
paragraphs:
轍迹光西崦，勳庸紀北燕。
何如萬方會，頌德九門前。
灼灼臨黃道，迢迢入紫煙。
仙盤正下露，高柱欲承天。
山類叢雲起，珠疑大火懸。
聲流塵作刼，業固海成田。
帝澤傾堯酒，宸歌掩舜弦。
欣逢下生日，還覩上皇年。

title:皇帝上禮撫事述懷
authors:李嶠
paragraphs:
配極輝光遠，承天顧託隆。
負圖濟多難，脫履歸成功。
聖道昭永錫，邕言讓在躬。
還推萬方重，咸仰四門聰。
恭己忘自逸，因人體至公。
垂旒滄海晏，解網法星空。
雲散天五色，春還日再中。
稱觴合纓弁，率舞應絲桐。
凱樂深居鎬，傳歌盛飲豐。
小臣濫簪筆，無以頌唐風。

title:奉和幸韋嗣立山莊侍宴應制
authors:李嶠
paragraphs:
南洛師臣契，東巖王佐居。
幽情遺紱冕，宸眷屬樵漁。
制下峒山蹕，恩回灞水輿。
松門駐旌蓋，薜幄引簪裾。
石磴平黃陸，煙樓半紫虛。
雲霞仙路近，琴酒俗塵疎。
喬木千齡外，懸泉百丈餘。
崖深經鍊藥，穴古舊藏書。
樹宿摶風鳥，池潛縱壑魚。
寧知天子貴，尚憶武侯廬。

title:倡婦行
authors:李嶠
paragraphs:
十年倡家婦，三秋邊地人。
紅妝樓上歇，白髮隴頭新。
夜夜風霜苦，年年征戍頻。
山西長落日，塞北久無春。
團扇辭恩寵，回文贈苦辛。
胡兵屢攻戰，漢使絕和親。
消息如瓶井，沈浮似路塵。
空餘千里月，照妾兩眉嚬。

title:餞薛大夫護邊
authors:李嶠
paragraphs:
荒隅時未通，副相下臨戎。
授律星芒動，分兵月暈空。
犀皮擁青橐，象齒飾雕弓。
決勝三河勇，長驅六郡雄。
登山窺代北，屈指計遼東。
佇見燕然上，抽毫頌武功。

title:和杜學士旅次淮口阻風
authors:李嶠
paragraphs:
夕吹生寒浦，清淮上暝潮。
迎風欲舉櫂，觸浪反停橈。
淼漫煙波闊，參差林岸遙。
日沈丹氣斂，天敞白雲銷。
水雁銜蘆葉，沙鷗隱荻苗。
客行殊未已，川路幾迢迢。

title:送光祿劉主簿之洛
authors:李嶠
paragraphs:
函谷雙崤右，伊川二陝東。
仙舟窅將隔，芳斝暫云同。
朋席餘歡盡，文房舊侶空。
他鄉千里月，岐路九秋風。
背櫪嘶班馬，分洲呌斷鴻。
別後青山外，相望白雲中。

title:送駱奉禮從軍
authors:李嶠
paragraphs:
玉塞邊烽舉，金壇廟略申。
羽書資銳筆，戎幕引英賓。
劍動三軍氣，衣飄萬里塵。
琴尊留別賞，風景惜離晨。
笛梅含晚吹，營柳帶餘春。
希君勒石返，歌舞入城闉。

title:王屋山第之側雜構小亭暇日與羣公同遊
authors:李嶠
paragraphs:
桂亭依絕巘，蘭榭俯回溪。
綺棟魚鱗出，雕甍鳳羽棲。
引泉聊漲沼，鑿磴且通蹊。
席上山花落，簾前野樹低。
弋林開曙景，釣渚發晴霓。
狎水驚梁雁，臨風聽楚雞。
復看題柳葉，彌喜蔭桐圭。

title:奉和杜員外扈從教閱
authors:李嶠
paragraphs:
杪冬嚴殺氣，窮紀送頹光。
薄狩三農隙，大閱五戎塲。
菜田初起燒，蘭野正開防。
夾岸虹旗轉，分朋獸罟張。
燕弧帶曉月，吳劒動秋霜。
原啓前禽路，山縈後騎行。
雲區墜日羽，星苑斃天狼。
禮振軍容肅，威宣武節揚。
神心體殷祝，靈兆叶姬祥。
幸陪仙駕末，欣採翰林芳。

title:軍師凱旋自邕州順流舟中
authors:李嶠
paragraphs:
鳴鞞入嶂口，汎舸歷川湄。
尚想江陵陣，猶疑下瀨師。
岸回帆影疾，風逆鼓聲遲。
萍葉沾蘭槳，林花拂桂旗。
弓鳴蒼隼落，劒動白猿悲。
芳樹吟羗管，幽篁入楚詞。
全軍多勝策，無戰在明時。
寄謝山東妙，長纓徒自欺。

title:夏晚九成宮呈同僚
authors:李嶠
paragraphs:
碣館分襄野，平臺架射峰。
英藩信煒燁，勝地本從容。
林引梧庭鳳，泉歸竹沼龍。
小軒恆共處，長坂屬相從。
野席蘭琴奏，山臺桂酒醲。
一枰移晝景，六著盡宵鐘。
枚藻清詞律，鄒談耀辯鋒。
結歡良有裕，聯寀愧無庸。
暫悅丘中賞，還希物外蹤。
風煙遠近至，魚鳥去來逢。
月澗橫千丈，雲崖列萬重。
樹紅山果熟，崖綠水苔濃。
願以西園柳，長間北巖松。

title:田假限疾不獲還莊載想田園兼思親友率成短韻用寫長懷贈杜幽素
authors:李嶠
paragraphs:
游宦勞牽網，風塵久化衣。
迹馳東苑路，望阻北巖扉。
及此承休告，聊將狎遯肥。
十旬俄委疾，三徑且殊歸。
茂陵窅難即，靈臺暫可依。
疲痾旅城寺，延想屬郊畿。
夕夢園林是，晨瞻邑里非。
綠疇良已穢，清濠曠不追。
野花何處落？山月幾秋輝。
彼美符商政，優游絕漢機。
高情物累遣，逸氣煙霞飛。
樂道方無悶，懷賢獨有違。
尊虛舊園酒，琴靜故人徽。
夏沼蓮初發，秋田麥稍稀。
何當攜手去，歲暮采芳菲。

title:劉侍讀見和山邸十篇重申此贈
authors:李嶠
paragraphs:
神嶽瑤池圃，仙宮玉樹林。
乘時警天御，清暑滌宸襟。
梁駕陪玄賞，淄庭掩翠岑。
對巖龍岫出，分壑雁池深。
簷迥松蘿映，窗高石鏡臨。
落泉奔澗響，驚吹助猿吟。
野氣迷涼燠，山花雜古今。
英藩盛賓侶，勝景想招尋。
踐徑披蘭葉，攀崖引桂陰。
穆生時泛醴，鄒子或調琴。
雉翳分塲合，魚鉤向浦沈。
朝遊極斜景，夕宴待橫參。
顧己慙鉛鍔，叨名齒玳簪。
暫依朱邸館，還暢白雲心。
丘壑信多美，煙霞得所欽。
寓言攄宿志，竊吹簡知音。
獎價踰珍石，酬文重振金。
方從仁智所，攜手濯清潯。

title:晚秋喜雨
authors:李嶠
paragraphs:
積陽躔首夏，隆旱屆徂秋。
炎威振皇服，歊景暴神州。
氣滌朝川朗，光澄夕照浮。
草木委林甸，禾黍悴原疇。
國懼流金眚，人深懸磬憂。
紫宸兢履薄，丹扆念推溝。
望肅壇場祀，冤申囹圄囚。
御車遷玉殿，薦菲撤瓊羞。
濟窘邦儲發，蠲窮井賦優。
服閑雲驥屏，冗術土龍修。
睿感通三極，天誠貫六幽。
夏祈良未擬，商禱詎爲儔。
穴蟻禎符應，山蛇毒影收。
騰雲八際滿，飛雨四溟周。
聚靄籠仙闕，連霏繞畫樓。
旱陂仍積水，涸沼更通流。
晚穗萎還結，寒苗瘁復抽。
九農歡歲阜，萬宇慶時休。
野洽如坻詠，途喧擊壤謳。
幸聞東李道，欣奉北場遊。

title:中秋月二首 一
authors:李嶠
paragraphs:
盈缺青冥外，東風萬古吹。
何人種丹桂，不長出輪枝。

title:中秋月二首 二
authors:李嶠
paragraphs:
圓魄上寒空，皆言四海同。
安知千里外，不有雨兼風。

title:侍宴桃花園詠花應制
authors:李嶠
paragraphs:
歲去無言忽顦顇，時來含笑吐氛氳。
不能擁路迷仙客，故欲開蹊待聖君。

title:奉和聖製幸韋嗣立山莊應制
authors:李嶠
paragraphs:
萬騎千官擁帝車，八龍三馬訪仙家。
鳳皇原上開青壁，鸚鵡杯中弄紫霞。

title:遊苑遇雪應制
authors:李嶠
paragraphs:
散漫祥雲逐聖回，飄颻瑞雪繞天來。
不能落後爭飛絮，故欲迎前賽早梅。

title:送司馬先生
authors:李嶠
paragraphs:
蓬閣桃源兩處分，人間海上不相聞。
一朝琴裏悲黃鶴，何日山頭望白雲。

title:風
authors:李嶠
paragraphs:
解落三秋葉，能開二月花。
過江千尺浪，入竹萬竿斜。

title:上清暉閤遇雪
authors:李嶠
paragraphs:
千鍾聖酒御筵披，六出祥英亂繞枝。
即此神仙對瓊圃，何須轍跡向瑤池。

title:石淙
authors:李嶠
paragraphs:
羽蓋龍旗下絕冥，蘭除薜幄坐雲扃。
鳥和百籟疑調管，花發千巖似畫屏。
金竈浮煙朝漠漠，石牀寒水夜泠泠。
自然碧洞窺仙境，何必丹丘是福庭。

title:南海亂石山作
authors:杜審言
paragraphs:
漲海積稽天，羣山高嶪地。
相傳稱亂石，圖典失其事。
懸危悉可驚，大小都不類。
乍將雲島極，還與星河次。
上聳忽如飛，下臨仍欲墜。
朝暾赩丹紫，夜魄炯青翠。
穹崇霧雨蓄，幽隱靈仙閟。
萬尋挂鶴巢，千丈垂猿臂。
昔去景風涉，今來姑洗至。
觀此得詠歌，長時想精異。

title:送和西蕃使
authors:杜審言
paragraphs:
使出鳳皇池，京師陽春晚。
聖朝尚邊策，詔諭兵戈偃。
拜手明光殿，搖心上林苑。
種落踰青羌，關山度赤坂。
疆場及無事，雅歌而餐飯。
寧獨錫和戎，更當封定遠。

title:蓬萊三殿侍宴奉敕詠終南山應制
authors:杜審言
paragraphs:
北斗挂城邊，南山倚殿前。
雲標金闕迥，樹杪玉堂懸。
半嶺通佳氣，中峰繞瑞煙。
小臣持獻壽，長此戴堯天。

title:望春亭侍遊應詔
authors:杜審言
paragraphs:
帝出明光殿，天臨太液池。
堯樽隨步輦，舜樂繞行麾。
萬壽禎祥獻，三春景物滋。
小臣同酌海，歌頌荅無爲。

title:宿羽亭侍宴應制
authors:杜審言
paragraphs:
步輦千門出，離宮二月開。
風光新柳報，宴賞落花催。
碧水搖空閣，青山繞吹臺。
聖情留晚興，歌管送餘杯。

title:歲夜安樂公主滿月侍宴應制
authors:杜審言
paragraphs:
戚里生昌胤，天杯宴重臣。
畫樓初滿月，香殿早迎春。
睿作堯君寶，孫謀梁國珍。
明朝元會日，萬壽樂章陳。

title:奉和七夕侍宴兩儀殿應制
authors:杜審言
paragraphs:
一年銜別怨，七夕始言歸。
斂淚開星靨，微步動雲衣。
天迴兔欲落，河曠鵲停飛。
那堪盡此夜，復往弄殘機。

title:大酺
authors:杜審言
paragraphs:
聖后乘乾日，皇明御曆辰。
紫宮初啓坐，蒼璧正臨春。
雷雨垂膏澤，金錢贈下人。
詔酺歡賞徧，交泰覩惟新。

title:賦得妾薄命
authors:杜審言
paragraphs:
草綠長門掩，苔青永巷幽。
寵移新愛奪，淚落故情留。
啼鳥驚殘夢，飛花攪獨愁。
自憐春色罷，團扇復迎秋。

title:和韋承慶過義陽公主山池五首 一
authors:杜審言
paragraphs:
野興城中發，朝英物外求。
情懸朱紱望，契動赤泉遊。
海燕巢書閣，山雞舞畫樓。
雨餘清晚夏，共坐北巖幽。

title:和韋承慶過義陽公主山池五首 二
authors:杜審言
paragraphs:
逕轉危峰逼，橋回缺岸妨。
玉泉移酒味，石髓換粳香。
綰霧青絲弱，牽風紫蔓長。
猶言宴樂少，別向後池塘。

title:和韋承慶過義陽公主山池五首 三
authors:杜審言
paragraphs:
攜琴遶碧沙，搖筆弄青霞。
杜若幽庭草，芙蓉曲沼花。
宴遊成野客，形勝得仙家。
往往留仙步，登攀日易斜。

title:和韋承慶過義陽公主山池五首 四
authors:杜審言
paragraphs:
攢石當軒倚，懸泉度牖飛。
鹿麛衝妓席，鶴子曳童衣。
園果嘗難遍，池蓮摘未稀。
卷簾唯待月，應在醉中歸。

title:和韋承慶過義陽公主山池五首 五
authors:杜審言
paragraphs:
賞翫期他日，高深愛此時。
池分八水背，峰作九山疑。
地靜魚偏逸，人閑鳥欲欺。
青溪留別興，更與白雲期。

title:和晉陵陸丞早春遊望
authors:杜審言
paragraphs:
獨有宦遊人，偏驚物候新。
雲霞出海曙，梅柳渡江春。
淑氣催黃鳥，晴光轉綠蘋。
忽聞歌古調，歸思欲霑巾。

title:秋夜宴臨津鄭明府宅
authors:杜審言
paragraphs:
行止皆無地，招尋獨有君。
酒中堪累月，身外即浮雲。
露白宵鐘徹，風清曉漏聞。
坐攜餘興往，還似未離羣。

title:和康五庭芝望月有懷
authors:杜審言
paragraphs:
明月高秋迥，愁人獨夜看。
暫將弓並曲，飜與扇俱團。
霧濯清輝苦，風飄素影寒。
羅衣一此鑒，頓使別離難。

title:登襄陽城
authors:杜審言
paragraphs:
旅客三秋至，層城四望開。
楚山橫地出，漢水接天回。
冠蓋非新里，章華即舊臺。
習池風景異，歸路滿塵埃。

title:旅寓安南
authors:杜審言
paragraphs:
交趾殊風候，寒遲暖復催。
仲冬山果熟，正月野花開。
積雨生昏霧，輕霜下震雷。
故鄉踰萬里，客思倍從來。

title:春日懷歸
authors:杜審言
paragraphs:
心是傷歸望，春歸異往年。
河山鑒魏闕，桑梓憶秦川。
花雜芳園鳥，風和綠野煙。
更懷歡賞地，車馬洛橋邊。

title:代張侍御傷美人
authors:杜審言
paragraphs:
二八泉扉掩，帷屏寵愛空。
淚痕消夜燭，愁緒亂春風。
巧笑人疑在，新妝曲未終。
應憐脂粉氣，留著舞衣中。

title:送高郎中北使
authors:杜審言
paragraphs:
北狄願和親，東京發使臣。
馬銜邊地雪，衣染異方塵。
歲月催行旅，恩榮變苦辛。
歌鐘期重錫，拜手落花春。

title:都尉山亭
authors:杜審言
paragraphs:
紫藤縈葛藟，綠刺罥薔薇。
下釣看魚躍，探巢畏鳥飛。
葉疎荷已晚，枝亞果新肥。
勝迹都無限，只應伴月歸。

title:夏日過鄭七山齋
authors:杜審言
paragraphs:
共有樽中好，言尋谷口來。
薜蘿山逕入，荷芰水亭開。
日氣含殘雨，雲陰送晚雷。
洛陽鐘鼓至，車馬繫遲回。

title:送崔融
authors:杜審言
paragraphs:
君王行出將，書記遠從征。
祖帳連河闕，軍麾動洛城。
旌旃朝朔氣，笳吹夜邊聲。
坐覺煙塵掃，秋風古北平。

title:經行嵐州
authors:杜審言
paragraphs:
北地春光晚，邊城氣候寒。
往來花不發，新舊雪仍殘。
水作琴中聽，山疑畫裏看。
自驚牽遠役，艱險促征鞍。

title:重九日宴江陰
authors:杜審言
paragraphs:
蟋蟀期歸晚，茱萸節候新。
降霜青女月，送酒白衣人。
高興要長壽，卑棲隔近臣。
龍沙即此地，舊俗坐爲鄰。

title:除夜有懷
authors:杜審言
paragraphs:
故節當歌守，新年把燭迎。
冬氛戀虬箭，春色候雞鳴。
興盡聞壺覆，宵闌見斗橫。
還將萬億壽，更謁九重城。

title:晦日宴遊
authors:杜審言
paragraphs:
日晦隨蓂莢，春情著杏花。
解紳宜就水，張幕會連沙。
歌管風輕度，池臺日半斜。
更看金谷騎，爭向石崇家。

title:七夕
authors:杜審言
paragraphs:
白露含明月，青霞斷絳河。
天街七襄轉，閣道二神過。
袨服鏘環珮，香筵拂綺羅。
年年今夜盡，機杼別情多。

title:守歲侍宴應制
authors:杜審言
paragraphs:
季冬除夜接新年，帝子王孫捧御筵。
宮闕星河低拂樹，殿廷燈燭上薰天。
彈弦奏節梅風入，對局探鉤柏酒傳。
欲向正元歌萬壽，暫留歡賞寄春前。

title:大酺
authors:杜審言
paragraphs:
毘陵震澤九州通，士女歡娛萬國同。
伐鼓撞鐘驚海上，新妝袨服照江東。
梅花落處疑殘雪，柳葉開時任好風。
火德雲官逢道泰，天長地久屬年豐。

title:春日京中有懷
authors:杜審言
paragraphs:
今年遊寓獨遊秦，愁思看春不當春。
上林苑裏花徒發，細柳營前葉漫新。
公子南橋應盡興，將軍西第幾留賓。
寄語洛城風日道，明年春色倍還人。

title:扈從出長安應制
authors:杜審言
paragraphs:
分野都畿列，時乘六御均。
京師舊西幸，洛道此東巡。
文物驅三統，聲名走百神。
龍旗縈漏夕，鳳輦拂鈎陳。
撫迹地靈古，游情皇鑒新。
山追散馬日，水憶釣魚人。
禹食傳中使，堯樽遍下臣。
省方稱國阜，問道識風淳。
歲晚天行吉，年豐景從親。
歡娛包歷代，宇宙忽疑春。

title:春日江津遊望
authors:杜審言
paragraphs:
旅客搖邊思，春江弄晚晴。
煙銷垂柳弱，霧捲落花輕。
飛棹乘空下，回流向日平。
鳥啼移幾處，蝶舞亂相迎。
忽歎人皆濁，堤防水至清。
谷王常不讓，深可戒中盈。

title:泛舟送鄭卿入京
authors:杜審言
paragraphs:
帝坐蓬萊殿，恩追社稷臣。
長安遙向日，宗伯正乘春。
相宅開基地，傾都送別人。
行舟縈淥水，列戟滿紅塵。
酒助歡娛洽，風催景氣新。
此時光乃命，誰爲惜無津。

title:度石門山
authors:杜審言
paragraphs:
石門千仞斷，迸水落遙空。
道束懸崖半，橋欹絕澗中。
仰攀人屢息，直下騎纔通。
泥擁奔虵徑，雲埋伏獸叢。
星躔牛斗北，地脈象牙東。
開塞隨行變，高深觸望同。
江聲連驟雨，日氣抱殘虹。
未改朱明律，先含白露風。
堅貞深不憚，險澁諒難窮。
有異登臨賞，徒爲造化功。

title:贈崔融二十韻
authors:杜審言
paragraphs:
十年俱薄宦，萬里各他方。
雲天斷書札，風土異炎涼。
太息幽蘭紫，勞歌奇樹黃。
日疑懷叔度，夜似憶真長。
北使從江表，東歸在洛陽。
相逢慰疇昔，相對敘存亡。
草深窮巷毀，竹盡故園荒。
雅節君彌固，衰顏余自傷。
人事盈虛改，交遊寵辱妨。
雀羅爭去翟，鶴氅競尋王。
思極歡娛至，朋情詎可忘。
琴樽橫宴席，巖谷臥詞場。
連騎追佳賞，城中及路傍。
三川宿雨霽，四月晚花芳。
復此開懸榻，寧唯入後堂。
興酣鴝鵒舞，言洽鳳皇翔。
高選俄遷職，嚴程已飭裝。
撫躬銜道義，攜手戀輝光。
玉振先推美，金銘舊所防。
勿嗟離別易，行役共時康。

title:贈蘇味道
authors:杜審言
paragraphs:
北地寒應苦，南庭戍未歸。
邊聲亂羗笛，朔氣卷戎衣。
雨雪關山暗，風霜草木稀。
胡兵戰欲盡，虜騎獵猶肥。
雁塞何時入，龍城幾度圍。
據鞍雄劒動，插筆羽書飛。
輿駕還京邑，朋遊滿帝畿。
方期來獻凱，歌舞共春輝。

title:和李大夫嗣真奉使存撫河東
authors:杜審言
paragraphs:
六位乾坤動，三微曆數遷。
謳歌移火德，圖讖在金天。
子月開階統，房星受命年。
禎符龍馬出，寶籙鳳凰傳。
地即交風雨，都仍卜澗瀍。
明堂唯御極，清廟乃尊先。
不宰神功運，無爲大象懸。
八荒平物土，四海接人煙。
已屬羣生泰，猶言至道偏。
璽書傍問俗，旌節近推賢。
秩比司空位，官臨御史員。
雄詞執刀筆，直諫罷樓船。
國有大臣器，朝加小會筵。
將行備禮樂，送別仰神仙。
城闕周京轉，關河陝服連。
稍觀汾水曲，俄指絳臺前。
姑射聊長望，平陽遂宛然。
舜耕餘草木，禹鑿舊山川。
昔出諸侯上，無何霸業全。
中軍歸戰敵，外府絕兵權。
隱隱帝鄉遠，瞻瞻肅命虔。
西河偃風俗，東壁挂星躔。
井邑枌榆社，陵園松柏田。
榮光晴掩代，佳氣曉侵燕。
雨霈鴻私滌，風行睿旨宣。
煢嫠訪疾苦，屠釣采貞堅。
人樂逢刑措，時康洽賞延。
賜踰秦氏級，恩倍漢家錢。
擁傳咸翹首，稱觴競比肩。
拜迎彌道路，舞詠溢郊鄽。
殺氣西衡白，窮陰北暝玄。
飛霜遙渡海，殘月迥臨邊。
緬邈朝廷問，周流朔塞旋。
興來探馬策，俊發抱龍泉。
學總八千卷，文傾三百篇。
澄清得使者，作頌有人焉。
莫以崇班閡，而云勝託捐。
偉材何磊落，陋質幾翩翾。
江海寧爲讓，巴渝轉自牽。
一聞歌聖道，助曲荷陶甄。

title:贈蘇綰書記
authors:杜審言
paragraphs:
知君書記本翩翩，爲許從戎赴朔邊。
紅粉樓中應計日，燕支山下莫經年。

title:渡湘江
authors:杜審言
paragraphs:
遲日園林悲昔遊，今春花鳥作邊愁。
獨憐京國人南竄，不似湘江水北流。

title:戲贈趙使君美人
authors:杜審言
paragraphs:
紅粉青娥暎楚雲，桃花馬上石榴帬。
羅敷獨向東方去，謾學他家作使君。

title:三婦豔
authors:董思恭
paragraphs:
大婦裁紈素，中婦弄明璫。
小婦多姿態，登樓紅粉妝。
丈人且安坐，初日漸流光。

title:感懷
authors:董思恭
paragraphs:
野郊愴新別，河橋非舊餞。
慘日映峰沈，愁雲隨蓋轉。
哀笳時斷續，悲旌乍舒卷。
望望情何極，浪浪淚空泫。
無復昔時人，芳春共誰遣。

title:守歲二首 一
authors:董思恭
paragraphs:
暮景斜芳殿，年華麗綺宮。
寒辭去冬雪，暖帶入春風。
階馥舒梅素，盤花卷燭紅。
共歡新故歲，迎送一宵中。

title:守歲二首 二
authors:董思恭
paragraphs:
歲陰窮暮紀，獻節啓新芳。
冬盡今宵促，年開明日長。
冰銷出鏡水，梅散入風香。
對此歡終宴，傾壺待曙光。

title:昭君怨二首 一
authors:董思恭
paragraphs:
新年猶尚小，那堪遠聘秦。
裾衫霑馬汗，眉黛染胡塵。
舉眼無相識，路逢皆異人。
唯有梅將李，猶帶故鄉春。

title:昭君怨二首 二
authors:董思恭
paragraphs:
琵琶馬上彈，行路曲中難。
漢月正南遠，燕山直北寒。
髻鬟風拂亂，眉黛雪霑殘。
斟酌紅顏改，徒勞握鏡看。

title:詠日
authors:董思恭
paragraphs:
滄海十枝暉，懸圃重輪慶。
蕣華發晨楹，菱彩飜朝鏡。
忽遇驚風飄，自有浮雲映。
更也人皆仰，無待揮戈正。

title:詠月
authors:董思恭
paragraphs:
北堂未安寢，西園聊騁望。
玉戶照羅幃，珠軒明綺障。
別客長安道，思婦高樓上。
所願君莫違，清風時可訪。

title:詠星
authors:董思恭
paragraphs:
歷歷東井舍，昭昭右掖垣。
雲際龍文出，池中鳥色飜。
流輝下月路，墜影入河源。
方知潁川集，別有太丘門。

title:詠風
authors:董思恭
paragraphs:
蕭蕭度閶闔，習習下庭闈。
花蝶自飄舞，蘭蕙生光輝。
相烏正舉翼，退鷁已驚飛。
方從列子御，更逐浮雲歸。

title:詠雲
authors:董思恭
paragraphs:
帝鄉白雲起，飛蓋上天衢。
帶月綺羅映，從風枝葉敷。
參差過層閣，倏忽下蒼梧。
因風望既遠，安得久踟躕。

title:詠雪
authors:董思恭
paragraphs:
天山飛雪度，言是落花朝。
惜哉不我與，蕭索從風飄。
鮮潔凌紈素，紛糅下枝條。
良時竟何在，坐見容華銷。

title:詠露
authors:董思恭
paragraphs:
夜色凝仙掌，晨甘下帝庭。
不覺九秋至，遠向三危零。
蘆渚花初白，葵園葉尚青。
晞陽一灑惠，方願益滄溟。

title:詠霧
authors:董思恭
paragraphs:
蒼山寂已暮，翠觀黯將沈。
終南晨豹隱，巫峽夜猿吟。
天寒氣不歇，景晦色方深。
待訪公超市，將予赴華陰。

title:詠虹
authors:董思恭
paragraphs:
春暮萍生早，日落雨飛餘。
橫彩分長漢，倒色媚清渠。
梁前朝影出，橋上晚光舒。
願逐旌旗轉，飄飄侍直廬。

title:詠桃
authors:董思恭
paragraphs:
禁苑春光麗，花蹊幾樹裝。
綴條深淺色，點露參差光。
向日分千笑，迎風共一香。
如何仙嶺側，獨秀隱遙芳。

title:詠李
authors:董思恭
paragraphs:
盤根植瀛渚，交幹橫倚天。
舒華光四海，卷葉蔭山川。

title:詠弓
authors:董思恭
paragraphs:
上弦明月半，激箭流星遠。
落雁帶書驚，啼猿映枝轉。

title:詠琵琶
authors:董思恭
paragraphs:
半月無雙影，金花有四時。
摧藏千里態，掩抑幾重悲。
促節縈紅袖，清音滿翠帷。
駛彈風響急，緩曲釧聲遲。
空餘關隴恨，因此代相思。

title:經廬岳回望江州想洛川有作
authors:劉允濟
paragraphs:
龜山帝始營，龍門禹初鑿。
出入經變化，俯仰憑寥廓。
未若茲山功，連延竝巫霍。
東北疏艮象，西南距坤絡。
宏阜自鬱盤，高標復迴薄。
勢入柴桑渚，陰開彭蠡壑。
九江杳無際，七澤紛相錯。
雲雨散吳會，風波騰鄬鄀。
跡隨造化久，利與乾坤博。
肸蠁精氣通，紛綸潛怪作。
石渠忽見踐，金房安可託。
地入天子都，巖有仙人藥。
二門幾迢遰，三宮何儵爚。
咫尺窮杳冥，跬步皆恬漠。
仙才驚羽翰，幽居靜龍蠖。
明牧振雄詞，棣華殊灼灼。
盛業匡西夏，深謀贊禹亳。
黃雲覆鼎飛，絳氣橫川躍。
佐曆符賢運，人期茂天爵。
禮樂富垂髫，詩書成舞勺。
清輝靖嵒電，利器騰霜鍔。
遊聖挹衢尊，鄰畿恭木鐸。
巖仞包武侯，波瀾控文若。
旋聞刈薪楚，遽覩升葵藿。
稷契序揆圖，良平公輔略。
重地資出守，英藩諒求瘼。
豫章觀偉材，江州訪靈崿。
陽岫曉氛氳，陰崖暮蕭索。
潛伏屢黥奔，雄飛更鷙搏。
驚𤢹透煙霞，騰猿亂枝格。
故園有歸夢，他山飛賞樂。
帝鄉徒可遊，湟澗終旅泊。
景物觀淮海，雲霄望河洛。
城闕紫微星，圖書玄扈閣。
神功多粉繢，元氣猶斟酌。
丞相下南宮，將軍趨北落。
橫簪竝附蟬，列鼎俱調鶴。
四郊時迷路，五月先投龠。
池榭宣瓊管，風花亂珠箔。
舊遊勞夢寐，新知無悅樂。
天寒欲贈言，歲暮期交約。
夜琴清玉柱，秋灰變緹幕。
風雲動翰林，宮徵調文籥。
言泉激爲浪，思緒飛成繳。
千里輝珠璣，五采含丹雘。
鐘鼓旋驚鷃，瑾瑜俄抵鵲。
竊價慙庸怠，叨聲逾寂莫。
長望限南溟，居然翳東郭。

title:詠琴
authors:劉允濟
paragraphs:
昔在龍門側，誰想鳳鳴時。
雕琢今爲器，宮商不自持。
巴人緩疎節，楚客弄繁絲。
欲作高張引，飜成下調悲。

title:怨情
authors:劉允濟
paragraphs:
玉關芳信斷，蘭閨錦字新。
愁來好自抑，念切已含嚬。
虛牖風驚夢，空牀月厭人。
歸期倘可促，勿度柳園春。

title:見道邊死人
authors:劉允濟
paragraphs:
淒涼徒見日，冥寞詎知年。
魂兮不可問，應爲直如弦。

title:九日登玄武山旅眺
authors:邵大震
paragraphs:
九月九日望遙空，秋水秋天生夕風。
寒雁一向南去遠，遊人幾度菊花叢。

title:軍中行路難
authors:辛常伯
paragraphs:
君不見封狐雄虺自成羣，憑深負固結妖氛。
玉璽分兵徵惡少，金壇授律動將軍。
將軍擁麾宣廟略，戰士橫戈靜夷落。
長驅一息背銅梁，直指三危登劒閣。
閣道岧嶢起戍樓，劒門遙裔俯靈丘。
邛關九折無平路，江水雙源有急流。
征役無期返，他鄉歲華晚。
杳杳丘陵出，蒼蒼林薄遠。
途危紫蓋峰，路澀青泥坂。
去去指哀牢，行行入不毛。
絕壁千里險，連山四望高。
中外分區宇，夷夏殊風土。
交阯枕南荒，昆彌臨北戶。
川原饒毒霧，谿谷多霪雨。
行潦四時流，崩查千歲古。
漂梗飛蓬不暫安，捫蘿引葛陟危巒。
昔時聞道從軍樂，今日方知行路難。
滄江綠水東流駛，炎州丹徼南中地。
南中南斗映星河，秦關秦塞阻煙波。
三春邊地風光少，五月瀘川瘴癘多。
朝驅疲斥候，夕息倦樵歌。
向月彎繁弱，連星轉太阿。
重義輕生懷一顧，東伐西征凡幾度。
夜夜朝朝斑鬢新，年年歲歲戎衣故。
灞城隅，滇池水。
天涯望轉積，地際行無已。
徒覺炎涼節物非，不知關山千萬里。
棄置勿重陳，重陳多苦辛。
且悅清笳梅柳曲，詎憶芳園桃李人。
絳節紅旗分日羽，丹心白刃酬明主。
但令一被君王知，誰憚三邊征戰苦。
行路難，岐路幾千端。
無復歸雲憑短翰，空餘望日想長安。

title:奉和聖製夏日遊石淙山
authors:姚崇
paragraphs:
二室三塗光地險，均霜揆日處天中。
石泉石鏡恆留月，山鳥山花競逐風。
周王久謝瑤池賞，漢主懸慙玉樹宮。
別有祥煙伴佳氣，能隨輕輦共蔥蔥。

title:故洛陽城侍宴應制
authors:姚崇
paragraphs:
遊豫停仙蹕，登臨對晚晴。
川鳧連倒影，巖鳥應虛聲。
野奏風成曲，山居雲作纓。
今朝丘壑上，高興小蓬瀛。

title:春日洛陽城侍宴
authors:姚崇
paragraphs:
南山開寶曆，北渚對芳蹊。
的歷風梅度，參差露草低。
堯樽臨上席，舜樂下前溪。
任重由來醉，乘酣志轉迷。

title:秋夜望月
authors:姚崇
paragraphs:
明月有餘鑒，羈人殊未安。
桂含秋樹晚，波入夜池寒。
灼灼雲枝淨，光光草露團。
所思迷所在，長望獨長歎。

title:夜渡江
authors:姚崇
paragraphs:
夜渚帶浮煙，蒼茫晦遠天。
舟輕不覺動，纜急始知牽。
聽草遙尋岸，聞香暗識蓮。
唯看孤帆影，常似客心懸。

title:奉和聖製龍池篇
authors:姚崇
paragraphs:
恭聞帝里生靈沼，應報明君鼎業新。
既協翠泉光寶命，還符白水出真人。
此時舜海潛龍躍，此地堯河帶馬巡。
獨有前池一小雁，叨承舊惠入天津。

title:句
authors:姚崇
paragraphs:
扇掩將雛曲，釵承墮馬鬟。

title:奉和御製璟與張說源乾曜同日上官命宴都堂賜詩應制
authors:宋璟
paragraphs:
丞相邦之重，非賢諒不居。
老臣慵且憊，何德以當諸。
厚秩先爲忝，崇班復此除。
太常陳禮樂，中掖降簪裾。
聖酒山河潤，仙文象緯舒。
冒恩懷寵錫，陳力省空虛。
郭隗慙無駿，馮諼媿有魚。
不知周勃者，榮幸定何如。

title:奉和聖製同二相已下羣官樂遊園宴
authors:宋璟
paragraphs:
侍飲終酺會，承恩續勝遊。
戴天惟慶幸，選地即殊尤。
北向祗雙闕，南臨賞一丘。
曲江新溜暖，上苑雜花稠。
亹亹韶弦屢，戔戔賁帛周。
醉歸填畛陌，榮耀接軒裘。

title:奉和聖製送張說巡邊
authors:宋璟
paragraphs:
帝道薄存兵，王師尚有征。
是關司馬法，爰命總戎行。
畫閫崇威信，分麾盛寵榮。
聚觀方結轍，出祖遂傾城。
聖酒江河潤，天詞象緯明。
德風邊草偃，勝氣朔雲平。
宰國推良器，爲軍挹壯聲。
至和常得體，不戰即亡精。
以智泉寧竭，其徐海自清。
遲還廟堂坐，贈別故人情。

title:奉和聖製荅張說扈從南出雀鼠谷
authors:宋璟
paragraphs:
秦地雄西夏，幷州近北胡。
禹行山啓路，舜在邑爲都。
忽視寒暄隔，深思險易殊。
四時宗伯敘，六義宰臣鋪。
徵作宮常應，星環日每紆。
盛哉逢道合，良以致亨衢。

title:蒲津迎駕
authors:宋璟
paragraphs:
回鑾下蒲坂，飛斾指秦京。
雒上黃雲送，關中紫氣迎。
霞朝看馬色，月曉聽雞鳴。
防拒連山險，長橋壓水平。
省方知化洽，察俗覺時清。
天下長無事，空餘襟帶名。

title:送蘇尚書赴益州
authors:宋璟
paragraphs:
我望風煙接，君行霰雪飛。
園亭若有送，楊柳最依依。

title:初春行宮侍宴應制
authors:蘇味道
paragraphs:
溫液吐涓涓，跳波急應弦。
簪裾承睿賞，花柳發韶年。
聖酒千鍾洽，宸章七曜懸。
微臣從此醉，還似夢鈞天。

title:單于川對雨二首 一
authors:蘇味道
paragraphs:
崇朝遘行雨，薄晚屯密雲。
緣階起素沫，竟水聚圓文。
河柳低未舉，山花落已芬。
清尊久不薦，淹留遂待君。

title:單于川對雨二首 二
authors:蘇味道
paragraphs:
飛雨欲迎旬，浮雲已送春。
還從濯枝後，來應洗兵辰。
氣合龍祠外，聲過鯨海濱。
伐邢知有屬，已見靜邊塵。

title:正月十五夜
authors:蘇味道
paragraphs:
火樹銀花合，星橋鐵鎖開。
暗塵隨馬去，明月逐人來。
遊伎皆穠李，行歌盡落梅。
金吾不禁夜，玉漏莫相催。

title:詠霧
authors:蘇味道
paragraphs:
氤氳起洞壑，遙裔匝平疇。
乍似含龍劒，還疑映蜃樓。
拂林隨雨密，度徑帶煙浮。
方謝公超步，終從彥輔遊。

title:詠虹
authors:蘇味道
paragraphs:
紆餘帶星渚，窈窕架天潯。
空因壯士見，還共美人沈。
逸照含良玉，神花藻瑞金。
獨留長劒彩，終負昔賢心。

title:詠霜
authors:蘇味道
paragraphs:
金祇暮律盡，玉女暝氛歸。
孕冷隨鐘徹，飄華逐劒飛。
帶日浮寒影，乘風進晚威。
自有貞筠質，寧將庶草腓。

title:詠井
authors:蘇味道
paragraphs:
玲瓏映玉檻，澄澈瀉銀牀。
流聲集孔雀，帶影出羵羊。
桐落秋蛙散，桃舒春錦芳。
帝力終何有，機心庶此忘。

title:詠石
authors:蘇味道
paragraphs:
濟北甄神貺，河西濯錦文。
聲應天池雨，影觸岱宗雲。
燕歸猶可候，羊起自成羣。
何當握靈髓，高枕絕囂氛。

title:奉和受圖溫洛應制
authors:蘇味道
paragraphs:
綠綺膺河檢，清壇俯洛濱。
天旋俄制蹕，孝享屬嚴禋。
陟配光三祖，懷柔洎百神。
霧開中道日，雪歛屬車塵。
預奉咸英奏，長歌億萬春。

title:使嶺南聞崔馬二御史竝拜臺郎
authors:蘇味道
paragraphs:
振鷺齊飛日，遷鶯遠聽聞。
明光共待漏，清鑒各披雲。
喜得廊廟舉，嗟爲臺閣分。
故林懷柏悅，新幄阻蘭薰。
冠去神羊影，車迎瑞雉羣。
遠從南斗外，遙仰列星文。

title:贈封御史入臺
authors:蘇味道
paragraphs:
故事推三獨，茲辰對兩闈。
夕鴉共鳴舞，屈草接芳菲。
盛府持清橐，殊章動繡衣。
風連臺閣起，霜就簡書飛。
凜凜當朝色，行行滿路威。
惟當擊隼去，復覩落鵰歸。

title:始背洛城秋郊矚目奉懷臺中諸侍御
authors:蘇味道
paragraphs:
薄遊忝霜署，直指戒冰心。
荔浦方南紀，蘅臯暫北臨。
山晴關塞斷，川暮廣城陰。
場圃通圭甸，溝塍礙石林。
野童來捃拾，田叟去謳吟。
蟋蟀秋風起，蒹葭晚露深。
帝城猶鬱鬱，征傳幾駸駸。
迴憶披書地，勞歌謝所欽。

title:九江口南濟北接蘄春南與潯陽岸
authors:蘇味道
paragraphs:
江路一悠哉，滔滔九派來。
遠潭昏似霧，前浦沸成雷。
鱗介多潛育，漁商幾泝洄。
風搖蜀柹下，日照楚萍開。
近漱湓城曲，斜吹蠡澤隈。
錫龜猶入貢，浮獸罷爲災。
津吏揮橈疾，郵童整傳催。
歸心詎可問，爲視落潮迴。

title:和武三思於天中寺尋復禮上人之作
authors:蘇味道
paragraphs:
藩戚三雍暇，禪居二室隈。
忽聞從桂苑，移步踐花臺。
敏學推多藝，高談屬辯才。
是非寧滯著，空有掠嫌猜。
五行幽機暢，三蕃妙鍵開。
味同甘露灑，香似逆風來。
砌古留方石，池清辨燒灰。
人尋鶴洲返，月逐虎谿迴。
企躅瞻飛蓋，攀遊想渡杯。
願陪爲善樂，從此去塵埃。

title:嵩山石淙侍宴應制
authors:蘇味道
paragraphs:
琱輿藻衞擁千官，仙洞靈谿訪九丹。
隱曖源花迷近路，參差嶺竹掃危壇。
重崖對聳霞文駮，瀑水交飛雨氣寒。
天洛宸襟有餘興，裴回周矖駐歸鑾。

title:古劒篇
authors:郭震
paragraphs:
君不見昆吾鐵冶飛炎煙，紅光紫氣俱赫然。
良工鍛鍊凡幾年，鑄得寶劒名龍泉。
龍泉顏色如霜雪，良工咨嗟歎奇絕。
琉璃玉匣吐蓮花，錯鏤金環映明月。
正逢天下無風塵，幸得周防君子身。
精光黯黯青蛇色，文章片片綠龜鱗。
非直結交游俠子，亦曾親近英雄人。
何言中路遭棄捐，零落漂淪古獄邊。
雖復塵埋無所用，猶能夜夜氣衝天。

title:塞上
authors:郭震
paragraphs:
塞外虜塵飛，頻年出武威。
死生隨玉劒，辛苦向金微。
久戍人將老，長征馬不肥。
仍聞酒泉郡，已合數重圍。

title:寄劉校書
authors:郭震
paragraphs:
俗吏三年何足論，每將榮辱在朝昏。
才微易向風塵老，身賤難酬知己恩。
御苑殘鶯啼落日，黃山細雨濕歸軒。
迴首漢家丞相府，昨來誰得掃重門。

title:同徐員外除太子舍人寓直之作
authors:郭震
paragraphs:
太子擅元良，宮臣命偉長。
除榮辭會府，直宿總書坊。
露濕幽巖桂，風吹便坐桑。
閣連雲一色，池帶月重光。
葉死蘭無氣，荷枯水不香。
遙聞秋興作，言是晉中郎。

title:春江曲
authors:郭震
paragraphs:
江水春沈沈，上有雙竹林。
竹葉壞水色，郎亦壞人心。

title:王昭君三首 一
authors:郭震
paragraphs:
自嫁單于國，長銜漢掖悲。
容顏日憔悴，有甚畫圖時。

title:王昭君三首 二
authors:郭震
paragraphs:
厭踐冰霜域，嗟爲邊塞人。
思從漠南獵，一見漢家塵。

title:王昭君三首 三
authors:郭震
paragraphs:
聞有南河信，傳言殺畫師。
始知君念重，更肯惜蛾眉。

title:子夜四時歌六首 春歌 一
authors:郭震
paragraphs:
陌頭楊柳枝，已被春風吹。
妾心正斷絕，君懷那得知。

title:子夜四時歌六首 春歌 二
authors:郭震
paragraphs:
青樓含日光，綠池起風色。
贈子同心花，殷勤此何極。

title:子夜四時歌六首 秋歌 一
authors:郭震
paragraphs:
邀歡空佇立，望美頻迴顧。
何時復採菱，江中密相遇。

title:子夜四時歌六首 秋歌 二
authors:郭震
paragraphs:
辟惡茱萸囊，延年菊花酒。
與子結綢繆，丹心此何有。

title:子夜四時歌六首 冬歌 一
authors:郭震
paragraphs:
北極嚴氣昇，南至溫風謝。
調絲競短歌，拂枕憐長夜。

title:子夜四時歌六首 冬歌 二
authors:郭震
paragraphs:
帷橫雙翡翠，被卷兩鴛鴦。
婉態不自得，宛轉君王牀。

title:二月樂遊詩
authors:郭震
paragraphs:
二月芳遊始，開軒望曉池。
綠蘭日吐葉，紅蘂向盈枝。
柳色行將改，君心幸莫移。
陽春遽多意，唯願兩人知。

title:十月樂遊詩
authors:郭震
paragraphs:
十月嚴陰盛，霜氣下玉臺。
羅衣羞自解，綺帳待君開。
銀箭更籌緩，金爐香氣來。
愁仍夜未幾，已使炭成灰。

title:螢
authors:郭震
paragraphs:
秋風凜凜月依依，飛過高梧影裏時。
暗處若教同衆類，世間爭得有人知。

title:蛩
authors:郭震
paragraphs:
愁殺離家未達人，一聲聲到枕前聞。
苦吟莫向朱門裏，滿耳笙歌不聽君。

title:雲
authors:郭震
paragraphs:
聚散虛空去復還，野人閑處倚筇看。
不知身是無根物，蔽月遮星作萬端。

title:野井
authors:郭震
paragraphs:
縱無汲引味清澄，冷浸寒空月一輪。
鑿處若教當要路，爲君常濟往來人。

title:米囊花
authors:郭震
paragraphs:
開花空道勝于草，結實何曾濟得民。
却笑野田禾與黍，不聞弦管過青春。

title:惜花
authors:郭震
paragraphs:
豔拂衣襟蘂拂杯，遶枝閑共蝶徘徊。
春風滿目還惆悵，半欲離披半未開。

title:蓮花
authors:郭震
paragraphs:
臉膩香薰似有情，世間何物比輕盈。
湘妃雨後來池看，碧玉盤中弄水晶。

title:弘農清巖曲有磐石可坐宋十一每拂拭待余寄詩贈之
authors:田遊巖
paragraphs:
信彼稱靈石，居然狎遁棲。
裴回承翠巘，斌駁帶深谿。
夕陰起層岫，清景半虹霓。
風來應嘯阮，波動可琴嵇。
僕也潁陽客，望彼空思齊。
儻見山人至，簪嵩且杖藜。

title:和宋之問下山歌
authors:王無競
paragraphs:
日云暮兮下嵩山，路連綿兮樹石間。
出谷口兮見明月，心裴回兮不能還。

title:北使長城
authors:王無競
paragraphs:
秦世築長城，長城無極已。
暴兵四十萬，興工九千里。
死人如亂麻，白骨相撐委。
殫弊未云悟，窮毒豈知止。
胡塵未北滅，楚兵遽東起。
六國復囂囂，兩龍鬬觺觺。
卯金竟握讖，反璧俄淪祀。
仁義寢邦國，狙暴行終始。
一旦咸陽宮，翻爲漢朝市。

title:鳳臺曲
authors:王無競
paragraphs:
鳳臺何逶迤，嬴女管參差。
一旦綵雲至，身去無還期。
遺曲此臺上，世人多學吹。
一吹一落淚，至今憐玉姿。

title:銅雀臺
authors:王無競
paragraphs:
北登銅雀上，西望青松郭。
繐帳空蒼蒼，陵田紛漠漠。
平生事已變，歌吹宛猶昨。
長袖拂玉塵，遺情結羅幕。
妾怨在朝露，君恩豈中薄。
高臺奏曲終，曲終淚橫落。

title:巫山
authors:王無競
paragraphs:
神女向高唐，巫山下夕陽。
裴回行作雨，婉孌逐荆王。
電影江前落，雷聲峽外長。
朝雲無處所，臺館曉蒼蒼。

title:和宋之問下山歌
authors:賈曾
paragraphs:
良遊晼晚兮月呈光，錦路逶迤兮山路長。
王孫不留兮歲將晏，嵩巖仙草兮爲誰芳。

title:孝和皇帝輓歌
authors:賈曾
paragraphs:
新命千齡啓，鴻圖累聖餘。
天行應潛躍，帝出受圖書。
禮若傳堯舊，功疑復夏初。
夢遊長不返，何國是華胥。

title:奉和春日出苑矚目應令
authors:賈曾
paragraphs:
銅龍曉闢問安迴，金輅春遊博望開。
渭北晴光搖草樹，終南佳氣入樓臺。
招賢已得商山老，託乘還徵鄴下才。
臣在東周獨留滯，忻逢睿藻日邊來。

title:有所思
authors:賈曾
paragraphs:
洛陽城東桃李花，飛來飛去落誰家。
幽閨女兒愛顏色，坐見落花長歎息。
今歲花開君不待，明年花開復誰在。
故人不共洛陽東，今來空對落花風。
年年歲歲花相似，歲歲年年人不同。

title:祭汾陰樂章
authors:賈曾
paragraphs:
蠲我漸饎，潔我膋薌。
有豆孔碩，爲羞既臧。
至城無昧，精意惟芳。
神其醉止，欣欣樂康。

title:使至汴州喜逢宋之問
authors:李夔
paragraphs:
阮籍蓬池上，孤韻竹林才。
巨源從吏道，正擁使車來。
相逢且交臂，相命且銜杯。
醉後長歌畢，餘聲繞吹臺。

title:祭汾陰樂章
authors:崔玄童
paragraphs:
聿修嚴配，展事禋宗。
祥符寶鼎，禮備黃琮。
祝詞以信，明德惟聰。
介茲景福，永永無窮。

title:祭汾陰樂章
authors:何鸞
paragraphs:
樂奏云闋，禮章載虔。
禋宗於地，昭假於天。
惟馨薦矣，既醉歆焉。
神之降福，永永萬年。

title:祭汾陰樂章
authors:蔣挺
paragraphs:
維歲之吉，維辰之良。
聖君紱冕，肅事壇場。
大禮已備，大樂斯張。
神其醉止，降福無疆。

title:關山月
authors:崔融
paragraphs:
月生西海上，氣逐邊風壯。
萬里度關山，蒼茫非一狀。
漢兵開郡國，胡馬窺亭障。
夜夜聞悲笳，征人起南望。

title:擬古
authors:崔融
paragraphs:
飲馬臨濁河，濁河深不測。
河水日東注，河源乃西極。
思君正如此，誰爲生羽翼。
日夕大川陰，雲霞千里色。
所思在河處，宛在機中織。
離夢當有魂，愁容定無力。
夙齡負奇志，中夜三歎息。
拔劒斬長榆，彎弓射小棘。
班張固非擬，衞霍行可即。
寄謝閨中人，努力加飱食。

title:西征軍行遇風
authors:崔融
paragraphs:
北風卷塵沙，左右不相識。
颯颯吹萬里，昏昏同一色。
馬煩莫敢進，人急未遑食。
曹木春更悲，天景晝相匿。
夙齡慕忠義，雅尚存孤直。
覽史懷浸驕，讀詩歎孔棘。
及茲戎旅地，忝從書記職。
兵氣騰北荒，軍聲振西極。
坐覺威靈遠，行看氛祲息。
愚臣何以報，倚馬申微力。

title:塞垣行
authors:崔融
paragraphs:
疾風捲溟海，萬里揚沙礫。
仰望不見天，昏昏竟朝夕。
是時軍兩進，東拒復西敵。
蔽山張旗鼓，間道潛鋒鏑。
精騎突曉圍，奇兵襲暗壁。
十月邊塞寒，四山沍陰積。
雨雪鴈南飛，風塵景西迫。
昔我事討論，未嘗怠經籍。
一朝棄筆硯，十年操矛戟。
豈要黃河誓，須勒燕山石。
可嗟牧羊臣，海外久爲客。

title:登東陽沈隱侯八詠樓
authors:崔融
paragraphs:
旦登西北樓，樓峻石墉厚。
宛生長定□，俯壓三江口。
排階銜鳥衡，交疏過牛斗。
左右會稽鎮，出入具區藪。
越巖森其前，浙江漫其後。
此地實東陽，由來山水鄉。
隱侯有遺詠，落簡尚餘芳。
具物昔未改，斯人今已亡。
粵余忝藩左，束髪事文場。
悵不見夫子，神期遙相望。

title:從軍行
authors:崔融
paragraphs:
穹廬雜種亂金方，武將神兵下玉堂。
天子旌旗過細柳，匈奴運數盡枯楊。
關頭落月橫西嶺，塞下凝雲斷北荒。
漠漠邊塵飛衆鳥，昏昏朔氣聚羣羊。
依稀蜀杖迷新竹，髣髴胡牀識故桑。
臨海舊來聞驃騎，尋河本自有中郎。
坐看戰壁爲平土，近待軍營作破羌。

title:和宋之問寒食題黃梅臨江驛
authors:崔融
paragraphs:
春分自淮北，寒食渡江南。
忽見潯陽水，疑是宋家潭。
明主閽難呌，孤臣逐未堪。
遙思故園陌，桃李正酣酣。

title:留別杜審言幷呈洛中舊遊
authors:崔融
paragraphs:
斑鬢今爲別，紅顏昨共遊。
年年春不待，處處酒相留。
駐馬西橋上，回車南陌頭。
故人從此隔，風月坐悠悠。

title:詠寶劒
authors:崔融
paragraphs:
寶劒出昆吾，龜龍夾采珠。
五精初獻術，千戶競淪都。
匣氣衝牛斗，山形轉轆轤。
欲知天下貴，持此問風胡。

title:吳中好風景
authors:崔融
paragraphs:
洛渚問吳潮，吳門想洛橋。
夕煙楊柳岸，春水木蘭橈。
城邑高樓近，星辰北斗遙。
無因生羽翼，輕舉託還飆。

title:則天皇后挽歌二首 一
authors:崔融
paragraphs:
宵陳虛禁夜，夕臨空山陰。
日月昏尺景，天地慘何心。
紫殿金鋪澀，黃陵玉座深。
鏡匳長不啓，聖主淚霑巾。

title:則天皇后挽歌二首 二
authors:崔融
paragraphs:
前殿臨朝罷，長陵合葬歸。
山川不可望，文物盡成非。
陰月霾中道，軒星落太微。
空餘天子孝，松上景雲飛。

title:戶部尚書崔公挽歌
authors:崔融
paragraphs:
八座圖書委，三臺章奏盈。
舉杯常有勸，曳履忽無聲。
市若荆州罷，池如薛縣平。
空餘濟南劒，天子署高名。

title:韋長史挽詞
authors:崔融
paragraphs:
日落桑榆下，寒生松柏中。
冥冥多苦霧，切切有悲風。
京兆新阡闢，扶陽甲第空。
郭門從此去，荆棘漸蒙籠。

title:和梁王衆傳張光祿是王子晉後身
authors:崔融
paragraphs:
聞有沖天客，披雲下帝畿。
三年上賓去，千載忽來歸。
昔偶浮丘伯，今同丁令威。
中郎才貌是，柱史姓名非。
祗召趨龍闕，承恩拜虎闈。
丹成金鼎獻，酒至玉杯揮。
天仗分旄節，朝容間羽衣。
舊壇何處所，新廟坐光輝。
漢主存仙要，淮南愛道機。
朝朝緱氏鶴，長向洛城飛。

title:哭蔣詹事儼
authors:崔融
paragraphs:
江上有長離，從容盛羽儀。
一鳴百獸舞，一舉羣鳥隨。
應我聖明代，巢君阿閣垂。
鉤陳侍帷扆，環衞奉旌麾。
雅量滄海納，完才廟廊施。
養親光孝道，事主竭忠規。
貞節既已固，殊榮良不訾。
朝遊雲漢省，夕宴芙蓉池。
汲黯言當直，陳平智本奇。
功成喜身退，時往惜年馳。
鎮國山基毀，中天柱石頹。
將軍空有頌，刺史獨留碑。
蕪漫藏書壁，荒涼懸劒枝。
昔余參下位，數載忝牽羈。
置榻恩逾重，迎門禮自卑。
竹林常接興，黍谷每逢吹。
逸翰金相發，清談玉柄揮。
不輕文舉少，深歎子雲疲。
遺愛猶如在，殘編尚可窺。
即今流水曲，何處俗人知。

title:嵩山石淙侍宴應制
authors:崔融
paragraphs:
洞口仙巖類削成，泉香石冷晝含清。
龍旗畫月中天下，鳳管披雲此地迎。
樹作帷屏陽景翳，芝如宮闕夏涼生。
今朝出豫臨懸圃，明日陪遊向赤城。

title:塞上寄內
authors:崔融
paragraphs:
旅魂驚塞北，歸望斷河西。
春風若可寄，暫爲遶蘭閨。

title:侍從途中口號應制
authors:閻朝隱
paragraphs:
疵賤出山東，忠貞任土風。
因敷河朔藻，得奉洛陽宮。
一顧侍御史，再顧給事中。
常願粉肌骨，特荅造化功。

title:奉和聖製夏日遊石淙山
authors:閻朝隱
paragraphs:
金臺隱隱陵黃道，玉輦亭亭下絳雰。
千種岡巒千種樹，一重巖壑一重雲。
花落風吹紅的歷，藤垂日晃綠葐蒀。
五百里內賢人聚，願陪閶闔侍天文。

title:鸚鵡貓兒篇
authors:閻朝隱
paragraphs:
霹靂引，豐隆鳴，猛獸噫氣蛇吼聲。
鸚鵡鳥，同資造化兮殊粹精。
鷫鸘毛，翡翠翼。
鵷雛延頸，鵾雞弄色。
鸚鵡鳥，同稟陰陽兮異埏埴。
彼何爲兮，隱隱振振。
此何爲兮，綠衣翠襟。
彼何爲兮，窘窘蠢蠢。
此何爲兮，好貌好音。
彷彷兮徉徉，似妖姬躧步兮動羅裳。
趨趨兮蹌蹌，若處子迴眸兮登玉堂。
爰有獸也，安其忍，觜其脇，距其胸，與之放曠浪浪兮，從從容容。
鉤爪鋸牙也，宵行晝伏無以當，遇之兮忘味。
摶擊騰擲也，朝飛暮噪無以拒，逢之兮屏氣。
由是言之，貪殘薄則智慧作，貪殘臨之兮不復攫。
由是言之，智慧周則貪殘囚，智慧犯之兮不復憂。
菲形陋質雖賤微，皇王顧遇長光輝。
離宮別館臨朝市，妙舞繁弦雜宮徵。
嘉喜堂前景福內，合歡殿上明光裏。
雲母屏風文彩合，流蘇斗帳香煙起。
承恩宴盼接宴喜，高視七頭金駱駝。
平懷五尺銅獅子，國有君兮國有臣。
君爲主兮臣爲賓，朝有賢兮朝有德。
賢爲君兮德爲飾，千年萬歲兮心轉憶。

title:三日曲水侍宴應制
authors:閻朝隱
paragraphs:
三月重三日，千春續萬春。
聖澤如東海，天文似北辰。
荷葉珠盤淨，蓮花寶蓋新。
陛下制萬國，臣作水心人。

title:奉和九日幸臨渭亭登高應制得筵字
authors:閻朝隱
paragraphs:
九九侍神仙，高高坐半天。
文章二曜動，氣色五星連。
簪紱趨皇極，笙歌接御筵。
願因茱菊酒，相守百千年。

title:奉和送金城公主適西蕃應制
authors:閻朝隱
paragraphs:
甥舅重親地，君臣厚義鄉。
還將貴公主，嫁與耨檀王。
鹵簿山河暗，琵琶道路長。
迴瞻父母國，日出在東方。

title:奉和立春遊苑迎春應制
authors:閻朝隱
paragraphs:
管籥周移寰極裏，乘輿望幸斗城闉。
草根未結青絲縷，蘿蔦猶垂綠帔巾。
鵲入巢中言改歲，燕銜書上道宜新。
願得長繩繫取日，光臨天子萬年春。

title:奉和聖製春日幸望春宮應制
authors:閻朝隱
paragraphs:
句芒人面乘兩龍，道是春神衞九重。
綵勝年年逢七日，酴醿歲歲滿千鍾。
宮梅間雪祥光遍，城柳含煙淑氣濃。
醉倒君前情未盡，願因歌舞自爲容。

title:夜宴安樂公主新宅
authors:閻朝隱
paragraphs:
鳳皇鳴舞樂昌年，蠟炬開花夜管弦。
半醉徐擊珊瑚樹，已聞鐘漏曉聲傳。

title:餞唐永昌
authors:閻朝隱
paragraphs:
洛陽難理若棼絲，椎破連環定不疑。
鸚鵡休言秦地樂，回頭一顧一相思。

title:明月歌
authors:閻朝隱
paragraphs:
梅花雪白柳葉黃，雲霧四起月蒼蒼，箭水泠泠刻漏長。
揮玉指，拂羅裳，爲君一奏楚明光。

title:采蓮女
authors:閻朝隱
paragraphs:
采蓮女，采蓮舟，春日春江碧水流。
蓮衣承玉釧，蓮刺罥銀鉤。
薄暮斂容歌一曲，氛氳香氣滿汀洲。

title:奉和登驪山應制
authors:閻朝隱
paragraphs:
龍行踏絳氣，天半語相聞。
混沌疑初判，洪荒若始分。

title:奉和九日幸臨渭亭登高應制得月字
authors:韋元旦
paragraphs:
雲物開千里，天行乘九月。
絲言丹鳳池，斾轉蒼龍闕。
灞水歡娛地，秦京游俠窟。
欣承解慍詞，聖酒黃花發。

title:奉和送金城公主適西蕃應制
authors:韋元旦
paragraphs:
柔遠安夷俗，和親重漢年。
軍容旌節送，國命錦車傳。
琴曲悲千里，簫聲戀九天。
唯應西海月，來就掌珠圓。

title:餞唐州高使君赴任
authors:韋元旦
paragraphs:
桐栢膺新命，芝蘭惜舊遊。
鳴臯夜鶴在，遷木早鶯求。
傳擁淮源路，尊空灞水流。
落花紛送遠，春色引離憂。

title:早朝
authors:韋元旦
paragraphs:
震維芳月季，宸極衆星尊。
珮玉朝三陛，鳴珂度九門。
挈壺分早漏，伏檻耀初暾。
北倚蒼龍闕，西臨紫鳳垣。
詞庭草欲奏，溫室樹無言。
鱗翰空爲忝，長懷聖主恩。

title:奉和立春游苑迎春應制
authors:韋元旦
paragraphs:
灞涘長安恆近日，殷正臘月早迎新。
池魚戲葉仍含凍，宮女裁花已作春。
向苑雲疑承翠幄，入林風若起青蘋。
年年斗柄東無限，願挹瓊觴壽北辰。

title:奉和聖製春日幸望春宮應制
authors:韋元旦
paragraphs:
九重樓閣半山霞，四望韶陽春未賒。
侍蹕妍歌臨灞涘，留觴豔舞出京華。
危竿競捧中街日，戲馬爭銜上苑花。
景色歡娛長若此，承恩不醉不還家。

title:奉和人日宴大明宮恩賜綵縷人勝應制
authors:韋元旦
paragraphs:
鸞鳳旌旗拂曉陳，魚龍角觝大明辰。
青韶既肇人爲日，綺勝初成日作人。
聖藻凌雲裁栢賦，仙歌促宴摘梅春。
垂旒一慶宜年酒，朝野俱歡薦壽新。

title:奉和幸安樂公主山莊應制
authors:韋元旦
paragraphs:
銀河南渚帝城隅，帝輦平明出九衢。
刻鳳蟠螭凌桂邸，穿池疊石寫蓬壺。
瓊簫暫下鈞天樂，綺綴長懸明月珠。
仙牓承恩爭既醉，方知朝野更歡娛。

title:興慶池侍宴應制
authors:韋元旦
paragraphs:
滄池漭沆帝城邊，殊勝昆明鑿漢年。
夾岸旌旗疏輦道，中流簫鼓振樓船。
雲峰四起迎宸幄，水樹千重入御筵。
宴樂已深魚藻詠，承恩更欲奏甘泉。

title:夜宴安樂公主宅
authors:韋元旦
paragraphs:
主第新成銀作牓，賓筵廣宴玉爲樓。
壺觴既卜仙人夜，歌舞宜停織女秋。

title:奉和初春幸太平公主南莊應制
authors:邵昇
paragraphs:
沁園佳麗奪蓬瀛，翠壁紅泉繞上京。
二聖忽從鸞殿幸，雙仙正下鳳樓迎。
花含步輦空間出，樹雜帷宮畫裏行。
無路乘槎窺漢渚，徒知訪卜就君平。

title:奉和送金城公主適西蕃應制
authors:唐遠悊
paragraphs:
皇恩睠下人，割愛遠和親。
少女風遊兌，姮娥月去秦。
龍笛迎金榜，驪歌送錦輪。
那堪桃李色，移向虜庭春。

title:汾陰后土祠作
authors:李適
paragraphs:
昔予讀舊史，遍覩漢世君。
武皇實稽古，建茲百代勳。
號令垂懋典，舊經備闕文。
西巡歷九嶷，舳艫被江濱。
勒兵十八萬，旌旗何紛紛。
朅來茂陵下，英聲不復聞。
我行歲方晏，極望山河分。
神光終冥漠，鼎氣獨氛氳。
攬涕步脽上，登高見彼汾。
雄圖今安在，飛飛有白雲。

title:荅宋十一崖口五渡見贈
authors:李適
paragraphs:
聞君訪遠山，躋險造幽絕。
眇然青雲境，觀奇彌年月。
登嶺亦泝溪，孤舟事沿越。
崿嶂傳彩翠，崖磴互欹缺。
石林上攢藂，金澗下明滅。
捫壁窺丹井，梯苔瞰乳穴。
忽枉巖中贈，對翫未嘗輟。
殷勤獨往事，委曲鍊藥說。
邀余名山期，從爾泛海澨。
歲晏秉宿心，斯言非徒設。

title:餞許州宋司馬赴任
authors:李適
paragraphs:
昔吾遊箕山，朅來涉潁水。
復有許由廟，迢迢白雲裏。
聞君佐繁昌，臨風悵懷此。
儻到平輿泉，寄謝干將里。

title:奉和聖製九日侍宴應制得高字
authors:李適
paragraphs:
禁苑秋光入，宸遊霽色高。
萸房頒綵笥，菊蘂薦香醪。
後騎縈堤柳，前旌拂御桃。
王枚俱得從，淺淺愧飛毫。

title:遊禁苑幸臨渭亭遇雪應制
authors:李適
paragraphs:
長樂喜春歸，披香瑞雪霏。
花從銀閤度，絮繞玉窗飛。
寫曜銜天藻，呈祥拂御衣。
上林紛可望，無處不光輝。

title:奉和九日登慈恩寺浮圖應制
authors:李適
paragraphs:
鳳輦乘朝霽，鸚林對晚秋。
天文貝葉寫，聖澤菊花浮。
塔似神功造，龕疑佛影留。
幸陪清漢蹕，欣奉淨居遊。

title:侍宴長寧公主東莊應制
authors:李適
paragraphs:
鳳樓紆睿幸，龍舸暢宸襟。
歌舞平陽第，園亭沁水林。
山花添聖酒，澗竹繞熏琴。
願奉瑤池駕，千春侍德音。

title:奉和送金城公主適西蕃應制
authors:李適
paragraphs:
絳河從遠聘，青海赴和親。
月作臨邊曉，花爲度隴春。
主歌悲顧鶴，帝策重安人。
獨有瓊簫去，悠悠思錦輪。

title:安樂公主移入新宅
authors:李適
paragraphs:
星橋他日創，仙榜此時開。
馬向鋪錢埒，簫聞奏玉臺。
人疑衞叔美，客似長卿才。
借問遊天使，誰能取石回。

title:奉和幸望春宮送朔方軍大總管張仁亶
authors:李適
paragraphs:
地限驕南牧，天臨餞北征。
解衣延寵命，橫劒總威名。
豹略恭宸旨，雄文動睿情。
坐觀膜拜入，朝夕受降城。

title:人日宴大明宮恩賜綵縷人勝應制
authors:李適
paragraphs:
朱城待鳳韶年至，碧殿疏龍淑氣來。
寶帳金屏人已帖，圖花學鳥勝初裁。
林香近接宜春苑，山翠遙添獻壽杯。
向夕憑高風景麗，天文垂耀象昭回。

title:奉和春日幸望春宮應制
authors:李適
paragraphs:
玉輦金輿天上來，花園四望錦屏開。
輕絲半拂朱門柳，細纈全披畫閣梅。
舞蝶飛行飄御席，[歌鶯]度曲繞仙杯。
聖詞今日光輝滿，漢主秋風莫道才。

title:奉和立春遊苑迎春
authors:李適
paragraphs:
金輿翠輦迎嘉節，御苑仙宮待獻春。
淑氣初銜梅色淺，條風半拂柳墻新。
天杯慶壽齊南岳，聖藻光輝動北辰。
稍覺披香歌吹近，龍驂日暮下城闉。

title:帝幸興慶池戲競渡應制
authors:李適
paragraphs:
拂露金輿丹斾轉，凌晨黼帳碧池開。
南山倒影從雲落，北澗搖光寫溜迴。
急槳爭標排荇度，輕帆截浦觸荷來。
橫汾宴鎬歡無極，歌舞年年聖壽杯。

title:侍宴安樂公主莊應制
authors:李適
paragraphs:
平陽金牓鳳皇樓，沁水銀河鸚鵡洲。
綵仗遙臨丹壑裏，仙輿暫幸綠亭幽。
前池錦石蓮花豔，後嶺香鑪桂蘂秋。
貴主稱觴萬年壽，還輕漢武濟汾遊。

title:侍宴安樂公主新宅應制
authors:李適
paragraphs:
銀河半倚鳳皇臺，玉酒相傳鸚鵡杯。
若見君平須借問，仙槎一去幾時來。

title:餞唐永昌赴任東都
authors:李適
paragraphs:
聞道飛鳧向洛陽，翩翩矯翮度文昌。
因聲寄意三花樹，少室巖前幾過香。

title:奉和聖製立春日侍宴內殿出剪綵花應制
authors:劉憲
paragraphs:
上林宮館好，春光獨早知。
剪花疑始發，刻燕似新窺。
色濃輕雪點，香淺嫩風吹。
此日叨陪侍，恩榮得數枝。

title:奉和人日清暉閣宴羣臣遇雪應制
authors:劉憲
paragraphs:
輿輦乘人日，登臨上鳳京。
風尋歌曲颺，雪向舞行縈。
千官隨興合，萬福與時幷。
承恩長若此，微賤幸昇平。

title:奉和七夕宴兩儀殿應制
authors:劉憲
paragraphs:
秋吹過雙闕，星仙動二靈。
更深移月鏡，河淺度雲軿。
殿上呼方朔，人間失武丁。
天文茲夜裏，光映紫微庭。

title:奉和九月九日聖製登慈恩寺浮圖應制
authors:劉憲
paragraphs:
飛塔雲霄半，清晨羽斾遊。
登臨憑季月，寥廓見中州。
御酒新寒退，天文瑞景留。
辟邪將獻壽，茲日奉千秋。

title:閏九月九日幸總持寺登浮圖應制
authors:劉憲
paragraphs:
重陽登閏序，上界叶時巡。
駐輦天花落，開筵妓樂陳。
城端剎柱見，雲表露盤新。
臨睨光輝滿，飛文動睿神。

title:侍宴長寧公主東莊
authors:劉憲
paragraphs:
公主林亭地，清晨降玉輿。
畫橋飛渡水，仙閣涌臨虛。
晴新看蛺蝶，夏早摘芙蕖。
文酒娛遊盛，忻叨侍從餘。

title:奉和送金城公主入西蕃應制
authors:劉憲
paragraphs:
外館踰河右，行營指路岐。
和親悲遠嫁，忍愛泣將離。
旌斾羗風引，軒車漢月隨。
那堪馬上曲，時向管中吹。

title:奉和聖製登驪山高頂寓目應制
authors:劉憲
paragraphs:
驪阜鎮皇都，鑾遊眺八區。
原隰旌門裏，風雲扆座隅。
直城如斗柄，官樹似星榆。
從臣詞賦末，濫得上天衢。

title:奉和幸白鹿觀應制
authors:劉憲
paragraphs:
玄遊乘落暉，仙宇藹霏微。
石梁縈澗轉，珠斾掃壇飛。
芝童薦膏液，松鶴舞驂騑。
還似瑤池上，歌成周馭歸。

title:折楊柳
authors:劉憲
paragraphs:
沙塞三河道，金閨二月春。
碧煙楊柳色，紅粉綺羅人。
露葉憐啼臉，風花思舞巾。
攀持君不見，爲聽曲中新。

title:奉和立春日內出綵花樹應制
authors:劉憲
paragraphs:
禁苑韶年此日歸，東郊道上轉青旂。
柳色梅芳何處所，風前雪裏覓芳菲。
開冰池內魚新躍，剪綵花間燕始飛。
欲識王遊布陽氣，爲觀天藻競春暉。

title:奉和春日幸望春宮應制
authors:劉憲
paragraphs:
暮春春色最便妍，苑裏花開列御筵。
商山積翠臨城起，滻水浮光共幕連。
鶯藏嫩葉歌相喚，蝶礙芳叢舞不前。
歡娛節物今如此，願奉宸遊億萬年。

title:奉和幸安樂公主山莊應制
authors:劉憲
paragraphs:
主家別墅帝城隈，無勞海上覓蓬萊。
沓石懸流平地起，危樓曲閣半天開。
庭莎作薦舞行出，浦樹相將歌棹回。
此日風光與形勝，衹言作伴聖詞來。

title:興慶池侍宴應制
authors:劉憲
paragraphs:
蒼龍闕下天泉池，軒駕來遊簫管吹。
緣堤夏篠縈不散，冐水新荷卷復披。
帳殿疑從畫裏出，樓船直在鏡中移。
自然東海神仙處，何用西崑轍迹疲。

title:奉和幸大薦福寺應制
authors:劉憲
paragraphs:
地靈傳景福，天駕儼鉤陳。
佳哉藩邸舊，赫矣梵宮新。
香塔魚山下，禪堂雁水濱。
珠幡映白日，鏡殿寫青春。
甚歡延故吏，大覺拯生人。
幸承歌頌末，長奉屬車塵。

title:奉和幸三會寺應制
authors:劉憲
paragraphs:
岧嶤倉史臺，敞朗紺園開。
戒旦壺人集，翻霜羽騎來。
下輦登三襲，褰旒望九垓。
林披舘陶牓，水浸昆明灰。
網戶飛花綴，幡竿度鳥迴。
豫遊仙唱動，瀟灑出塵埃。

title:奉和幸長安故城未央宮應制
authors:劉憲
paragraphs:
漢宮千祀外，軒駕一來遊。
夷蕩長如此，威靈不復留。
憑高睿賞發，懷古聖情周。
寒向南山歛，春過北渭浮。
土功昔云盛，人英今所求。
幸聽熏風曲，方知霸道羞。

title:奉和幸禮部尚書竇希玠宅應制
authors:劉憲
paragraphs:
北斗樞機任，西京肺腑親。
疇昔王門下，今茲御幸辰。
恩光山水被，聖作管弦新。
遶坐熏紅藥，當軒暗綠筠。
摘荷纔早夏，聽鳥尚餘春。
行漏今徒晚，風煙起觀津。

title:奉和聖製幸望春宮送朔方大總管張仁亶
authors:劉憲
paragraphs:
命將擇耆年，圖功勝必全。
光輝萬乘餞，威武二庭宣。
中衢橫鼓角，曠野蔽旌旃。
推食天廚至，投醪御酒傳。
涼風過雁苑，殺氣下雞田。
分閫恩何極，臨岐動睿篇。

title:奉和幸韋嗣立山莊侍宴應制
authors:劉憲
paragraphs:
東山有謝安，枉道降鳴鑾。
緹騎分初日，霓旌度曉寒。
雲蹕巖間下，虹橋澗底盤。
幽棲俄以届，聖矚宛餘歡。
崖懸飛溜直，岸轉綠潭寬。
桂華堯酒泛，松響舜琴彈。
明主恩斯極，賢臣節更殫。
不才叨侍從，詠德以濡翰。

title:人日翫雪應制
authors:劉憲
paragraphs:
勝日登臨雲葉起，芳風搖蕩雪花飛。
呈暉幸得承金鏡，颺彩還將奉玉衣。

title:上巳日祓禊渭濱應制
authors:劉憲
paragraphs:
桃花欲落柳條長，沙頭水上足風光。
此時御蹕來遊處，願奉年年祓禊觴。

title:苑中遇雪應制
authors:劉憲
paragraphs:
龍驂曉入望春宮，正逢春雪舞東風。
花光倂灑天文上，寒氣行消御酒中。

title:夜宴安樂公主新宅
authors:劉憲
paragraphs:
層軒洞戶旦新披，度曲飛觴夜不疲。
綺綴玲瓏河色曉，珠簾隱映月華窺。

title:奉和聖製幸韋嗣立山莊
authors:劉憲
paragraphs:
非吏非隱晉尚書，一丘一壑降乘輿。
天藻緣情兩曜合，山巵獻壽萬年餘。

title:餞唐永昌
authors:劉憲
paragraphs:
始見郎官拜洛陽，旋聞近侍發雕章。
緒言已勖期年政，綺字當生滿路光。

title:晦日置酒林亭
authors:高正臣
paragraphs:
正月符嘉節，三春翫物華。
忘懷寄尊酒，陶性狎山家。
柳翠含煙葉，梅芳帶雪花。
光陰不相借，遲遲落景斜。

title:晦日重宴
authors:高正臣
paragraphs:
芳辰重游衍，乘景共追隨。
班荆陪舊識，傾蓋得新知。
水葉分蓮沼，風花落柳枝。
自符河朔趣，寧羨高陽池。

title:晦日宴高氏林亭
authors:崔知賢
paragraphs:
上月河陽地，芳辰景物華。
緜蠻變時鳥，照曜起春霞。
柳搖風處色，梅散日前花。
淹留洛城晚，歌吹石崇家。

title:上元夜效小庾體
authors:崔知賢
paragraphs:
今夜啓城闉，結伴戲芳春。
鼓聲撩亂動，風光觸處新。
月下多遊騎，燈前饒看人。
歡樂無窮已，歌舞達明晨。

title:三月三日宴王明府山亭
authors:崔知賢
paragraphs:
京洛皇居，芳禊春餘。
影媚元巳，和風上除。
雲開翠帟，水鶩鮮居。
林渚縈暎，煙霞卷舒。
花飄粉蝶，藻躍文魚。
沿波式宴，其樂只且。

title:三月三日宴王明府山亭
authors:席元明
paragraphs:
日惟上巳，時亨有巢。
中尊引桂，芳筵籍茅。
書僮橐筆，膳夫行炰。
煙霏萬雉，花明四郊。
沼蘋白帶，山花紫苞。
同人聚飲，千載神交。

title:晦日宴高氏林亭
authors:韓仲宣
paragraphs:
欲知行有樂，芳尊對物華。
地接安仁縣，園是季倫家。
柳處雲疑葉，梅間雪似花。
日落歸途遠，留興伴煙霞。

title:晦日重宴
authors:韓仲宣
paragraphs:
鳳苑先吹晚，龍樓夕照披。
陳遵已投轄，山公正坐池。
落日催金奏，飛霞送玉巵。
此時陪綺席，不醉欲何爲。

title:上元夜效小庾體
authors:韓仲宣
paragraphs:
他鄉月夜人，相伴看燈輪。
光隨九華出，影共百枝新。
歌鐘盛北里，車馬沸南鄰。
今宵何處好？惟有洛城春。

title:三月三日宴王明府山亭
authors:韓仲宣
paragraphs:
河濱上巳，洛汭春華。
碧池涵日，翠斝澄霞。
溝垂細柳，岸擁平沙。
歌鶯響樹，舞蝶驚花。
雲浮寶馬，水韻香車。
熟記行樂，淹留景斜。

title:晦日宴高氏林亭
authors:周彥昭
paragraphs:
勝地臨雞浦，高會偶龍沙。
御柳驚春色，仙筇掩月華。
門邀千里馭，杯泛九光霞。
日落山亭晚，雷送七香車。

title:晦日宴高氏林亭
authors:高球
paragraphs:
溫洛年光早，皇州景望華。
連鑣尋上路，乘興入山家。
輕苔網危石，春水架平沙。
賞極林塘暮，處處起煙霞。

title:三月三日宴王[明]府山亭
authors:高球
paragraphs:
洛城春禊，元巳芳年。
季倫園裏，逸少亭前。
曲中舉白，談際生玄。
陸離軒蓋，淒清管弦。
萍疎波蕩，柳弱風牽。
未淹歡趣，林溪夕煙。

title:晦日宴高氏林亭
authors:弓嗣初
paragraphs:
上序春暉麗，中園物候華。
高才盛文雅，逸興滿煙霞。
參差金谷樹，皎鏡碧塘沙。
蕭散林亭晚，倒載欲還家。

title:晦日重宴
authors:弓嗣初
paragraphs:
年華藹芳隰，春溜滿新池。
促賞依三友，延歡寄一巵。
鳥聲隨管變，花影逐風移。
行樂方無極，淹留惜晚曦。

title:三月三日宴王明府山亭
authors:高瑾
paragraphs:
暮春元巳，春服初裁。
童冠八九，于洛之隈。
河堤草變，鞏樹花開。
逸人談發，仙御舟來。
間關黃鳥，瀺灂丹腮。
樂飲命席，優哉悠哉。

title:晦日宴高氏林亭
authors:高瑾
paragraphs:
試入山亭望，言是石崇家。
二月風光起，三春桃李華。
鶯吟上喬木，雁往息平沙。
相看會取醉，寧知還路賒。

title:晦日重宴
authors:高瑾
paragraphs:
忽聞鶯響谷，於此命相知。
正開彭澤酒，來向高陽池。
柳葉風前弱，梅花影處危。
賞洽林亭晚，落照下參差。

title:上元夜效小庾體
authors:高瑾
paragraphs:
初年三五夜，相知一兩人。
連鑣出巷口，飛轂下池漘。
燈光恰似月，人面倂如春。
遨遊終未已，相歡待日輪。

title:晦日宴高氏林亭
authors:王茂時
paragraphs:
踐勝尋良會，乘春翫物華。
還隨張放友，來向石崇家。
止水分巖鏡，閑庭枕浦沙。
未極林泉賞，參差落照斜。

title:晦日宴高氏林亭
authors:徐皓
paragraphs:
綺筵乘暇景，瓊醑對年華。
門多金埒騎，路引璧人車。
蘋早猶藏葉，梅殘正落花。
藹藹林亭晚，餘興促流霞。

title:晦日宴高氏林亭
authors:長孫正隱
paragraphs:
晦晚屬煙霞，遨遊重歲華。
歌鐘雖戚里，林藪是山家。
細雨猶開日，深池不漲沙。
淹留迷處所，巖岫幾重花。

title:上元夜效小庾體同用春字
authors:長孫正隱
paragraphs:
薄晚嘯遊人，車馬亂驅塵。
月光三五夜，燈燄一重春。
煙雲迷北闕，簫管識南鄰。
洛城終不閉，更出小平津。

title:晦日宴高氏林亭
authors:高紹
paragraphs:
嘯侶入山家，臨春翫物華。
葛弦調綠水，桂醑酌丹霞。
岸柳開新葉，庭梅落早花。
興洽林亭晚，方還倒載車。

title:晦日宴高氏林亭
authors:郎餘令
paragraphs:
三春休晦節，九谷泛年華。
半晴餘細雨，全晚澹殘霞。
尊開疎竹葉，管應落梅花。
興闌相顧起，流水送香車。

